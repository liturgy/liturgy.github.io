<div lang="pl">
<h2>3. KONGRESY EUCHARYSTYCZNE</h2>

  <p class="b-margin"><span class="list-num">85.</span>Kongresy Eucharystyczne, które w nowszych czasach zostały wprowadzone w życie Kościoła jako szczególny objaw kultu eucharystycznego, należy uważać za „stacje”, na które jakaś wspólnota zaprasza cały miejscowy Kościół, albo jakiś miejscowy Kościół zaprasza inne Kościoły jednego kraju, narodu, a nawet z całego świata, aby wspólnie doskonałej zgłębić jakiś aspekt tajemnicy eucharystycznej oraz uczcić ją publicznym znakiem wiary i jedności.</p>
  <p class="indent">Kongresy takie niech będą prawdziwym znakiem wiary i miłości przez pełny udział miejscowego Kościoła i współuczestnictwo innych Kościołów.</p>
  
  <p class="b-margin"><span class="list-num">86.</span>Sprawy związane z miejscem, tematyką i organizacją mającego się odbyć Kongresu winny stać się przedmiotem odpowiednich badań zarówno w Kościele miejscowym, jak i w innych Kościołach. Celem takich studiów jest ukazanie rzeczywistych potrzeb i służenia postępowi nauk teologicznych oraz doboru miejscowego Kościoła. W pracy tej należy korzystać z pomocy biegłych w dziedzinie teologii, biblistyki, liturgiki i duszpasterstwa, a także nauk humanistycznych.</p>

  <p class="b-margin"><span class="list-num">87.</span>W przygotowaniu do kongresu należy uwzględnić przede wszystkim następujące ważne sprawy:</p>
  <p class="indent">a) gruntowną katechezę o Eucharystii, szczególnie jako tajemnicy Chrystusa żyjącego i działającego w Kościele. Katecheza winna być dostosowana do poziomu rozmaitych grup wiernych;</p>
  <p class="indent">b) bardziej czynny udział w świętej Liturgii, który sprzyja pobożnemu słuchaniu słowa Bożego i rozbudza braterskie poczucie wspólnoty;<a id="fn_13_t" class="fn" href="#/kult_tajemnicy_eucharystycznej/2_3_kongresy/fn_13">13</a></p>
  <p class="indent">c) poszukiwanie środków i wykonywanie dzieł społecznych służących ludzkiemu postępowi i sprawiedliwemu podziałowi dóbr, także materialnych, na wzór pierwotnej wspólnoty chrześcijańskiej<a id="fn_14_t" class="fn" href="#/kult_tajemnicy_eucharystycznej/2_3_kongresy/fn_14">14</a>, aby z eucharystycznego stołu przenikał wszędzie ewangeliczny zaczyn jako siła budowania społeczności doczesnej i jako zadatek przyszłej<a id="fn_15_t" class="fn" href="#/kult_tajemnicy_eucharystycznej/2_3_kongresy/fn_15">15</a>.</p>

  <p class="b-margin"><span class="list-num">88.</span>Samą uroczystość kongresową należy obchodzić w oparciu o następujące kryteria<a id="fn_16_t" class="fn" href="#/kult_tajemnicy_eucharystycznej/2_3_kongresy/fn_16">16</a>:</p>
  <p class="indent">a) sprawowaniu Eucharystii powinno być prawdziwie ośrodkiem i szczytem, do którego odnoszą się wszystkie przedsięwzięcia i różne nabożeństwa;</p>
  <p class="indent">b) nabożeństwa słowa Bożego, sesje katechetyczne i prelekcje na publicznych zgromadzenia niech zdążają ku temu, by wybrany temat głębiej zbadać, a jego aspekty praktyczne ukazać w jaśniejszym świetle jako zadanie życiowe.</p>
  <p class="indent">c) należy zadbać o stworzenie możliwości wspólnych modlitw lub dłuższej adoracji przed wystawionym Najświętszym Sakramentem w wyznaczonych kościołach, które nadają się do tego rodzaju nabożeństw.</p>
  <p class="indent">d) przy urządzaniu procesji, w której niesie się Najświętszy Sakrament ulicami miasta wśród publicznych śpiewów i modlitw należy kierować się zasadami dotyczącymi procesji eucharystycznych<a id="fn_17_t" class="fn" href="#/kult_tajemnicy_eucharystycznej/2_3_kongresy/fn_17">17</a>, uwzględniając społeczne i religijne warunki miejscowe.</p>
  
  
  <hr style="width: 20%;" class="b-margin">
  <div class="footnotes">
    <p><a id="fn_13" class="fn" href="#/kult_tajemnicy_eucharystycznej/2_3_kongresy/fn_13_t">13</a> KL nr 41–52; KK nr 26.</p>
    <p><a id="fn_14" class="fn" href="#/kult_tajemnicy_eucharystycznej/2_3_kongresy/fn_14_t">14</a> Por. Dz 4, 32.</p>
    <p><a id="fn_15" class="fn" href="#/kult_tajemnicy_eucharystycznej/2_3_kongresy/fn_15_t">15</a> KL nr 47; DE nr 15.</p>
    <p><a id="fn_16" class="fn" href="#/kult_tajemnicy_eucharystycznej/2_3_kongresy/fn_16_t">16</a> Por. Św. Kongr. Obrzędów, Instr. Eucharisticum mysterium, nr 67: AAS 59 (1967), ss. 572–573.</p>
    <p><a id="fn_17" class="fn" href="#/kult_tajemnicy_eucharystycznej/2_3_kongresy/fn_17_t">17</a> Por. wyżej, nr 77–84.</p>
  </div>
</div>