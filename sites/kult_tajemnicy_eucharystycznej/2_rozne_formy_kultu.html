<div lang="pl">
<p class="red" style="text-align: center; margin-bottom: 0;">ROZDZIAŁ II</p>
<h1 class="s-margin" style="margin-bottom: 30px;">RÓŻNE FORMY KULTU NAJŚWIĘTSZEJ EUCHARYSTII</h1>

  <p class="b-margin"><span class="list-num">55.</span>Chociaż ofiara eucharystyczna jest źródłem i szczytem całego życia chrześcijańskiego, należy usilnie rozwijać również poza Mszą świętą prywatne i publiczne nabożeństwa do Najświętszej Eucharystii według zasad ustalonych przez prawowitą władzę.</p>
  <p class="indent">Uwzględniając okresy liturgiczne, nabożeństwa te należy tak uporządkować, aby zgładzały się z liturgią, z niej poniekąd wypływały i do niej prowadziły wiernych<a id="fn_1_t" class="fn" href="#/kult_tajemnicy_eucharystycznej/2_rozne formy_kultu/fn_1">1</a>.</p>

  <p class="b-margin"><span class="list-num">56.</span>Wierni, którzy oddają cześć Chrystusowi obecnemu w Najświętszym Sakramencie, niech pamiętają, że źródłem tej obecności jest Ofiara, a obecność ta zmierza do Komunii świętej sakramentalnej i duchowej.</p>
  <p class="indent">Pobożność składająca wiernych do adoracji Najświętszej Eucharystii pociąga ich do pełnego udziału w tajemnicy paschalnej i do wdzięcznej odpowiedzi za dar Chrystusa, który przez swoje człowieczeństwo nieustannie wlewa życie Boże w członki swojego Ciała. Przebywając przy Chrystusie Panu, cieszą się Jego głęboką i zażyłą przyjaźnią i otwierają przed Nim swe serca, przedstawiają Mu potrzeby własne oraz wszystkich sobie bliskich i modlą się o pokój i zbawienie świata. Oddając w ofierze z Chrystusem całe swe życie Ojcu w Duchu Świętym, czerpią z tego przedziwnego zjednoczenia wzrost w wierze, nadziei i miłości. W ten sposób podtrzymują w sobie odpowiednie dyspozycje, dzięki którym mogą z należytą pobożnością obchodzić pamiątkę Pańską i często przyjmować Chleb dany nam przez Ojca.</p>
  <p class="indent">Niech wierni starają się stosownie do własnych warunków życia oddawać cześć Chrystusowi Panu w Najświętszym Sakramencie. Pasterze zaś niech ich do tego pociągają własnym przykładem i zachęcają słowami<a id="fn_2_t" class="fn" href="#/kult_tajemnicy_eucharystycznej/2_rozne formy_kultu/fn_2">2</a>.</p>

  <p class="b-margin"><span class="list-num">57.</span>Ponadto niech wierni pamiętają, że przez taką modlitwę przed Chrystusem Panem obecnym w Najświętszym Sakramencie przedłużają zjednoczenie z Nim, które osiągnęli w Komunii świętej, i odnawiają przymierze, pobudzające ich do zachowywania w życiu i obyczajach tego, co przez wiarę i sakrament otrzymali w sprawowaniu Eucharystii. Niech więc umocnieni niebieskim pokarmem starają się ustawicznie trwać w duchu wdzięczności, uczestnicząc w śmierci i zmartwychwstaniu Pańskim. Niech każdy usilnie stara się spełniać dobre uczynki i podobać się Bogu, aby przepajać świat duchem chrześcijańskim i we wszystkim wśród wspólnoty ludzkiej dawać świadectwo Chrystusowi<a id="fn_3_t" class="fn" href="#/kult_tajemnicy_eucharystycznej/2_rozne formy_kultu/fn_3">3</a>.
</p>


<hr style="width: 20%;" class="b-margin">
<div class="footnotes">
  <p><a id="fn_1" class="fn" href="#/kult_tajemnicy_eucharystycznej/2_rozne formy_kultu/fn_1_t">1</a> Por. Św. Kongr. Obrzędów, Instr. <em>Eucharisticum mysterium</em>, nr 58: AAS 59 (1967), s. 569.</p>
  <p><a id="fn_2" class="fn" href="#/kult_tajemnicy_eucharystycznej/2_rozne formy_kultu/fn_2_t">2</a> Por. tamże, nr 50: m. cyt., s. 567.</p>
  <p><a id="fn_3" class="fn" href="#/kult_tajemnicy_eucharystycznej/2_rozne formy_kultu/fn_3_t">3</a> Por. tamże, nr 13: m. cyt., s. 549.</p>
</div>
  
</div>