<div lang="pl">
  <h1>WPROWADZENIE TEOLOGICZNE I PASTORALNE</h1>
  <h3 class="red" style="margin: 1.5em;">I. ZWIĄZKI MIĘDZY KULTEM EUCHARYSTII POZA MSZĄ ŚWIĘTĄ A SPRAWOWANIEM OFIARY EUCHARYSTYCZNEJ</h3>
  <p class="b-margin"><span class="list-num">1.</span>Sprawowanie Eucharystii stanowi ośrodek całego życia chrześcijańskiego zarówno dla Kościoła powszechnego, jak i dla wspólnot miejscowych tego Kościoła, ponieważ „inne sakramenty, tak jak wszystkie kościelne posługi i dzieła apostolstwa, wiążą się ze świętą Eucharystią i do niej zmierzają. W Najświętszej Eucharystii zawiera się bowiem całe duchowe dobro Kościoła, a mianowicie sam Chrystus, nasza Pascha i chleb żywy, który przez swoje Ciało ożywione i ożywiające Duchem Świętym daje życie ludziom, zapraszając ich i doprowadzając w ten sposób do ofiarowania razem z Nim samych siebie, swojej pracy i wszystkich rzeczy stworzonych”<a id="fn_1_t" class="fn" href="#/kult_tajemnicy_eucharystycznej/wprowadzenie/fn_1">1</a>.</p>
  <p class="b-margin"><span class="list-num">2.</span>Ponadto „sprawowanie Eucharystii w ofierze Mszy świętej jest prawdziwe źródłem i celem kultu oddawanego jej poza Mszą świętą”<a id="fn_2_t" class="fn" href="#/kult_tajemnicy_eucharystycznej/wprowadzenie/fn_2">2</a>. Chrystus Pan, który „ofiaruje się we Mszy świętej wtedy, kiedy zaczyna być sakramentalnie obecny jako duchowy pokarm pod postaciami chleba i wina”, również „po złożeniu ofiary, gdy Eucharystię przechowuje się w kościołach lub kaplicach, jest rzeczywiście Emmanuelem, to jest „Bogiem z nami”. Jest bowiem dniem i nocą pośród nas, mieszka w nas pełen łaski i prawdy”<a id="fn_3_t" class="fn" href="#/kult_tajemnicy_eucharystycznej/wprowadzenie/fn_3">3</a>.</p>
  <p class="b-margin"><span class="list-num">3.</span>Dlatego nikt nie może wątpić, że „wszyscy chrześcijanie, zgodnie ze zwyczajem zawsze przestrzeganym w Kościele katolickim, powinni oddawać Najświętszemu Sakramentowi najwyższy kult uwielbienia, który należy się prawdziwemu Bogu. Sakrament ten nie powinien być mniej czczony z tego powodu, że Chrystus Pan ustanowił go do spożywania”<a id="fn_4_t" class="fn" href="#/kult_tajemnicy_eucharystycznej/wprowadzenie/fn_4">4</a>.</p>
  <p class="b-margin"><span class="list-num">4.</span>By należycie uporządkować i ożywić nabożeństwo do Najświętszego Sakramentu Eucharystii, należy rozpatrywać tajemnicę eucharystyczną w całym jej wymiarze zarówno w sprawowaniu Mszy świętej, jak i w kulcie świętych postaci, które są przechowywane po Mszy świętej dla rozszerzenia łaski ofiary<a id="fn_5_t" class="fn" href="#/kult_tajemnicy_eucharystycznej/wprowadzenie/fn_5">5</a>.</p>
  
  <h3 class="red" style="margin: 1.5em;">II. CEL PRZECHOWYWANIA EUCHARYSTII</h3>
  
  <p class="b-margin"><span class="list-num">5.</span>Zasadniczym i pierwotnym celem przechowywania Eucharystii poza Mszą świętą jest udzielanie Wiatyku. Drugorzędnymi zaś celami są: rozdawanie Komunii świętej i adoracja naszego Pana Jezusa Chrystusa obecnego w Sakramencie. Zachowywanie świętych postaci dla chorych wytworzyło chwalebny zwyczaj adorowania tego niebiańskiego posiłku przechowywanego w świątyniach. Kult adoracji opiera się na mocniej i trwałej podstawie głównie dlatego, że wiara w rzeczywistą obecność Pana w sposób naturalny prowadzi do zewnętrznego i publicznego jej uwidocznienia<a id="fn_6_t" class="fn" href="#/kult_tajemnicy_eucharystycznej/wprowadzenie/fn_6">6</a>.</p>
  <p class="b-margin"><span class="list-num">6.</span>Podczas sprawowania Mszy świętej ujawniają się stopniowo wszystkie sposoby obecności Chrystusa w Jego Kościele, gdyż najpierw jest On obecny w samym zgromadzeniu wiernych zebranym w Jego imię; następnie w swoim słowie, kiedy zebranym czyta się i wyjaśnia Pismo św.; jest obecny także w osobie celebransa; wreszcie, i to przede wszystkim, jest obecny pod postaciami eucharystycznymi. W Sakramencie Eucharystii w sposób szczególny Chrystus jest obecny cały i niepodzielny, jako Bóg i człowiek, substancjalnie i zawsze. Ta zaś obecność Chrystusa pod postaciami „nazywa się rzeczywistą nie dlatego, jakoby inne sposoby obecności nie były rzeczywiste, lecz dlatego, że jest to obecność najwyższego stopnia”<a id="fn_7_t" class="fn" href="#/kult_tajemnicy_eucharystycznej/wprowadzenie/fn_7">7</a>.</p>
  <p class="indent">Stąd to ze względu na prawdziwość znaku bardziej odpowiada istocie świętych obrzędów, żeby w miarę możności na ołtarzu, na którym odprawia się Mszę świętą, nie było już od początku obecności Chrystusa eucharystycznego w świętych postaciach przechowywanych w tabernakulum. Obecność ta jest owocem konsekracji i jako taka winna się okazać<a id="fn_8_t" class="fn" href="#/kult_tajemnicy_eucharystycznej/wprowadzenie/fn_8">8</a>.</p>
  
  <p class="b-margin"><span class="list-num">7.</span>Konsekrowane Hostie należy często odnawiać i przechowywać w puszce albo w odpowiednim naczyniu w takiej liczbie, by ich wystarczyło do Komunii świętej chorych oraz innych wiernych poza Mszą świętą<a id="fn_9_t" class="fn" href="#/kult_tajemnicy_eucharystycznej/wprowadzenie/fn_9">9</a>.</p>
  <p class="b-margin"><span class="list-num">8.</span>Pasterze niech się starają, aby kościoły i kaplice publiczne, w których zgodnie z prawem przechowuje się Najświętszą Eucharystię, były otwarte codziennie w odpowiednich porach przynajmniej przez kilka godzin, by wierni mogli łatwo pomodlić się przed Najświętszym Sakramentem, jeżeli nie przemawiają przeciw temu ważne powody<a id="fn_10_t" class="fn" href="#/kult_tajemnicy_eucharystycznej/wprowadzenie/fn_10">10</a>.</p>
  
  <h3 class="red" style="margin: 1.5em;">III. MIEJSCE PRZECHOWYWANIA EUCHARYSTII</h3>
  
  <p class="b-margin"><span class="list-num">9.</span>Miejsce przechowywania Najświętszej Eucharystii powinno się szczególnie wyróżniać. Należy bardzo troszczyć się o to, aby ułatwiało ono prywatną adorację i modlitwę tak, by wierni mogli dogodnie i z pożytkiem oddawać ustawicznie prywatną cześć Panu obecnemu w Najświętszym Sakramencie.</p>
  <p class="indent">Cel ten łatwiej można osiągnąć przez przygotowanie kaplicy oddzielonej od nawy środkowej, zwłaszcza w tych kościołach, gdzie częściej odbywają się śluby lub pogrzeby oraz w tych, które są licznie nawiedzane przez pielgrzymów czy przez turystów zwiedzających zabytki sztuki i historii.</p>
  
  <p class="b-margin"><span class="list-num">10.</span>Najświętszy Sakrament należy przechowywać w jednym tabernakulum nieruchomym, mocnym i nieprzeźroczystym. Ma ono być tak zamknięte, aby wykluczało niebezpieczeństwo profanacji. Dlatego w każdym kościele powinno być zwykle tylko jedno tabernakulum umieszczone w takiej części kościoła lub kaplicy, która jest dostojna, dobrze widoczna, należycie ozdobiona i sprzyjająca modlitwie.</p>
  <p class="indent">Ten, kto ma pod opieką kościół lub kaplicę, powinien bardzo pilnie strzec klucza od tabernakulum, w którym przechowuje się Najświętszą Eucharystię<a id="fn_11_t" class="fn" href="#/kult_tajemnicy_eucharystycznej/wprowadzenie/fn_11">11</a>.</p>
  
  <p class="b-margin"><span class="list-num">11.</span>Obecność Najświętszej Eucharystii w tabernakulum należy zaznaczyć przez konopeum lub w inny odpowiedni sposób określony przez kompetentną władzę.</p>
  <p class="indent">Według przyjętego zwyczaju przed tabernakulum, w którym przechowuje się Najświętszy Sakrament, winna nieustannie płonąć specjalna lampka, aby wskazywać na obecność Chrystusa i pobudzać do Jego czci.</p>
  <p class="indent">Zgodnie z tradycją lampka powinna być podsycana olejem lub woskiem, o ile jest to możliwe<a id="fn_12_t" class="fn" href="#/kult_tajemnicy_eucharystycznej/wprowadzenie/fn_12">12</a>.</p>

  <h3 class="red" style="margin: 1.5em;">IV. UPRAWNIENIA KONFERENCJI BISKUPÓW</h3>

  <p class="b-margin"><span class="list-num">12.</span>Na podstawie Konstytucji o Liturgii świętej (art. 63 b) Konferencje Biskupów mają prawo przygotować w krajowych rytuałach rozdział odpowiadający niniejszemu rozdziałowi Rytuału Rzymskiego i dostosować go do potrzeb poszczególnych krajów. Po zatwierdzeniu takiego rytuału przez Stolicę Apostolską można go będzie używać w krajach, dla których jest przeznaczony.</p>
  <p class="indent">Konferencje biskupów powinny:</p>
  <p class="indent">a) Starannie i roztropnie rozważyć, które elementy narodowej tradycji, jeżeli takie występują i są zgodne z duchem liturgii, można pozostawić lub dopuścić. Adaptacje takie uznane za pożyteczne lub konieczne mogą przestawić Stolicy Apostolskiej i za jej zgodą wprowadzić.</p>
  <p class="indent">b) Tak opracować przekłady tekstów związanych z kultem Eucharystii, by były rzeczywiście dostosowane do charakteru różnych języków i kultur oraz, w razie potrzeby, dodać inne teksty i zaopatrzyć je w melodie.</p>
  <p class="b-margin indent">Na podstawie powyższych uprawnień Konferencja Episkopatu Polski postanawia:</p>
  <p class="indent">a) Na tabernakulum, w którym się przechowuje Najświętszy Sakrament, należy umieścić symbole eucharystyczne; nie jest konieczne konopeum.</p>
  <p class="indent">b) Biorąc pod uwagę warunki krajowe oraz utrwalony już zwyczaj, Konferencja Episkopatu Polski pozwala na stosowanie światła elektrycznego w wiecznej lampce.</p>
  <p class="b-margin" style="font-weight: bold; text-align: center;">&starf; &starf; &starf;</p>
  <p class="b-margin indent">Teksty liturgiczne należy dostosować do płci i liczby uczestników.</p>
  
  
<hr style="width: 20%;" class="b-margin">
<div class="footnotes">
  <p><a id="fn_1" class="fn" href="#/kult_tajemnicy_eucharystycznej/wprowadzenie/fn_1_t">1</a> DK nr 5.</p>
  <p><a id="fn_2" class="fn" href="#/kult_tajemnicy_eucharystycznej/wprowadzenie/fn_2_t">2</a> Św. Kongr. Obrzędów, Instr. <em>Eucharisticum mysterium</em>, nr 3 e: AAS 59 (1967), s. 542.</p>
  <p><a id="fn_3" class="fn" href="#/kult_tajemnicy_eucharystycznej/wprowadzenie/fn_3_t">3</a> Tamże, nr 3 b: m. cyt., s. 541; Paweł VI, Enc. <em>Mysterium fidei</em>: AAS 57 (1965), s. 771.</p>
  <p><a id="fn_4" class="fn" href="#/kult_tajemnicy_eucharystycznej/wprowadzenie/fn_4_t">4</a> Św. Kongr. Obrzędów, Instr. <em>Eucharisticum mysterium</em>, nr 3 f: AAS 59 (1967), s. 543.</p>
  <p><a id="fn_5" class="fn" href="#/kult_tajemnicy_eucharystycznej/wprowadzenie/fn_5_t">5</a> Por. tamże, nr 49: m. cyt., s. 543.</p>
  <p><a id="fn_6" class="fn" href="#/kult_tajemnicy_eucharystycznej/wprowadzenie/fn_6_t">6</a> Por. tamże, nr 49: m. cyt., ss. 566–567.</p>
  <p><a id="fn_7" class="fn" href="#/kult_tajemnicy_eucharystycznej/wprowadzenie/fn_7_t">7</a> Paweł VI, Enc. <em>Mysterium fidei</em>: AAS 57 (1965), s. 764; por. Św. Kongr. Obrzędów, Instr. <em>Eucharisticum mysterium</em>, nr 9: AAS 59 (1967), s. 547.</p>
  <p><a id="fn_8" class="fn" href="#/kult_tajemnicy_eucharystycznej/wprowadzenie/fn_8_t">8</a> Por. Św. Kongr. Obrzędów, Instr. Eucharisticum mysterium, nr 55: AAS 59 (1967), ss. 568–569.</p>
  <p><a id="fn_9" class="fn" href="#/kult_tajemnicy_eucharystycznej/wprowadzenie/fn_9_t">9</a> Por. Mszał Rzymski, Ogólne wprowadzenie, nr 285 i 292.</p>
  <p><a id="fn_10" class="fn" href="#/kult_tajemnicy_eucharystycznej/wprowadzenie/fn_10_t">10</a> Por. Św. Kongr. Obrzędów, Instr. <em>Eucharisticum mysterium</em>, nr 54: AAS 59 (1967), s. 567; K. P. K.; kan. 937.</p>
  <p><a id="fn_11" class="fn" href="#/kult_tajemnicy_eucharystycznej/wprowadzenie/fn_11_t">11</a> Por. tamże nr 52–53: m. cyt., ss. 567–568; K. P. K., kan. 938.</p>
  <p><a id="fn_12" class="fn" href="#/kult_tajemnicy_eucharystycznej/wprowadzenie/fn_12_t">12</a> Por. tamże, nr 57: m. cyt., s. 569; K. P. K., kan. 940.</p>
</div>
</div>