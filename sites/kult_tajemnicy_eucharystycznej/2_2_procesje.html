<div lang="pl">
<h2>2. PROCESJE EUCHARYSTYCZNE</h2>

  <p class="b-margin"><span class="list-num">77.</span>W procesjach, w czasie których celebrans niesie Najświętszą Eucharystię poza kościół wśród uroczystych obrzędów i śpiewów, lud chrześcijański składa publiczne świadectwo swej wiary i pobożności wobec Najświętszego Sakramentu.</p>
  <p class="indent">Biskup diecezji, uwzględniając współczesne warunki, powinien osądzić, czy jest rzeczą stosowną odbyć procesję, oraz określić czas, miejsce i porządek procesji, aby mogła się odbyć z godnością i bez ujmy czci należnej Najświętszemu Sakramentowi<a id="fn_12_t" class="fn" href="#/kult_tajemnicy_eucharystycznej/2_2_procesje/fn_12">12</a>.</p>
  
  <p class="b-margin"><span class="list-num">78.</span>Wśród procesji eucharystycznej szczególne znaczenie pastoralne w życiu parafii lub miasta ma procesja, która co roku odbywa się w uroczystości Ciała i Krwi Chrystusa albo w innym stosownym dniu, bliskim tej uroczystości.</p>
  <p class="indent">Tam, gdzie współczesne warunki na to pozwalają i procesja może być naprawdę wyrazem wspólnej wiary i uwielbienia, należy ją zachować zgodnie z przepisami prawa.</p>
  <p class="indent">Jeżeli miasto jest bardzo duże i względy pastoralne za tym przemawiają, wolno za zgodą biskupa diecezji urządzić takie procesje w szczególnych częściach miasta. Gdzie natomiast w uroczystość Ciała i Krwi Chrystusa procesja odbyć się nie może, należy urządzić inną publiczną uroczystość dla całego miasta albo poszczególnych jego części w kościele katedralnym lub w innych dogodniejszych miejscach.</p>

  <p class="b-margin"><span class="list-num">79.</span>Wypada, by procesja z Najświętszym Sakramentem odbywała się po Mszy świętej, w czasie której konsekruje się hostię do procesji. Można również odbyć procesję po dłuższej publicznej adoracji, którą odprawia się po Mszy świętej.</p>
  
  <p class="b-margin"><span class="list-num">80.</span>Urządzając procesje eucharystyczne, należy zachować miejscowe zwyczaje i zarządzenia dotyczące wystroju placów i ulic oraz kolejności uczestników procesji. Podczas drogi, jeżeli istnieje zwyczaj i przemawia za nich dobro duchowe wiernych, można urządzić krótkie nabożeństwo przy ołtarzu stacyjnym, a nawet udzielić błogosławieństwa eucharystycznego. Śpiewy i modlitwy winny być tak dobrane, aby wszyscy okazywali przez nie wiarę w Chrystusa i ku Niemu kierowali całą uwagę.</p>
  
  <p class="b-margin"><span class="list-num">81.</span>Jeżeli procesja odbywa się zaraz po Mszy świętej, kapłan, który niesie Najświętszy Sakrament, może pozostać w szatach, w których odprawiał Mszę świętą, albo może wziąć kapę białego koloru; jeżeli natomiast procesja nie następuje bezpośrednio po Mszy świętej, wkłada kapę.</p>
  
  <p class="b-margin"><span class="list-num">82.</span>Światła, kadzidła i baldachimu, pod którym idzie kapłan niosący Najświętszy Sakrament, używa się zgodnie z miejscowymi zwyczajami.</p>
  
  <p class="b-margin"><span class="list-num">83.</span>Wypada, by procesja wyruszała z jednego kościoła i kierowała się do innego kościoła. Jeżeli jednak miejscowe warunki za tym przemawiają, może wrócić do tego kościoła, z którego wyszła.</p>
  
  <p class="b-margin"><span class="list-num">84.</span>Na zakończenie procesji udziela się błogosławieństwa Najświętszym Sakramentem w kościele, do którego procesja doszła, albo w innym dogodnym miejscu, i chowa się Najświętszy Sakrament.</p>

  
  <hr style="width: 20%;" class="b-margin">
  <div class="footnotes">
    <p><a id="fn_12" class="fn" href="#/kult_tajemnicy_eucharystycznej/2_2_procesje/fn_12_t">12</a> Por. tamże, nr 60: m. cyt., s. 570.</p>
  </div>
</div>