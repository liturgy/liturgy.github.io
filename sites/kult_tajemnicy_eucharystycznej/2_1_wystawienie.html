<div lang="pl">
<h2>1. WYSTAWIENIE NAJŚWIĘTSZEJ EUCHARYSTII</h2>

  <h3 class="red" style="margin: 1.5em;">I. ZWIĄZKI, JAKIE ZACHODZĄ MIĘDZY WYSTAWIENIEM A MSZĄ ŚWIĘTĄ</h3>
  
  <p class="b-margin"><span class="list-num">58.</span>Wystawienie Najświętszej Eucharystii, czy to w puszce, czy w monstrancji, pociąga do uznania cudownej obecności Chrystusa i zachęca do serdecznego zjednoczenia z Nim. Zjednoczenie to osiąga swój szczyt w Komunii sakramentalnej. Dlatego wystawienie przyczynia się do wzrostu należnego Chrystusowi kultu w duchu i prawdzie.</p>
  <p class="indent">Należy zwracać uwagę na to, by przy takich wystawieniach uwydatnił się związek istniejący między kultem Najświętszego Sakramentu a Mszą świętą. Przy wystawieniu należy unikać troskliwie tego wszystkiego, co w jakiś sposób mogłoby przysłonić pragnienie Chrystusa, który ustanowił Najświętszą Eucharystię głownie w tym celu, by nam służyła jako pokarm, lekarstwo i pokrzepienie<a id="fn_4_t" class="fn" href="#/kult_tajemnicy_eucharystycznej/2_1_wystawienie/fn_4">4</a>.</p>

  <p class="b-margin"><span class="list-num">59.</span>Podczas wystawienia Najświętszego Sakramentu nie wolno odprawiać Mszy świętej w tej samej nawie kościoła lub kaplicy.</p>
  <p class="indent">Obok powodów przytoczonych w nr 6 sprawowanie Ofiary eucharystycznej zawiera w sposób doskonalszy to wewnętrzne zjednoczenie, do którego wystawienie ma doprowadzić wiernych.</p>
  <p class="indent">Jeśli wystawienie przedłuża się na jeden lub więcej następujących po sobie dni, należy je przerywać na czas odprawiania Mszy świętej, chyba że odprawia się ją w kaplicy oddzielonej od nawy wystawienia i przynajmniej niektórzy wierni zostają na adoracji<a id="fn_5_t" class="fn" href="#/kult_tajemnicy_eucharystycznej/2_1_wystawienie/fn_5">5</a>.</p>

  <h3 class="red" style="margin: 1.5em;">II. ZWIĄZKI, JAKIE ZACHODZĄ MIĘDZY WYSTAWIENIEM A MSZĄ ŚWIĘTĄ</h3>

  <p class="b-margin"><span class="list-num">60.</span>Przed Najświętszym Sakramentem, zarówno przechowywanym w tabernakulum, jak i wystawionym do publicznej adoracji, klęka się na jedno kolano.</p>
  
  <p class="b-margin"><span class="list-num">61.</span>Przy wystawieniu Najświętszego Sakramentu w monstrancji zapala się cztery albo sześć świec, to jest tyle, ile w czasie Mszy świętej, i używa się kadzidła. Przy wystawieniu w puszce zapala się przynajmniej dwie świece; można użyć kadzidła.</p>

  <h4 class="red" style="text-align: left; margin-top: 2em;">WYSTAWIENIE TRWAJĄCE PRZEZ DŁUŻSZY OKRES CZASY</h4>
  
  <p class="b-margin"><span class="list-num">62.</span>Zaleca się, by w kościołach i kaplicach, w których stale przechowuje się Najświętszy Sakrament, odbywało się co roku uroczyste wystawienie trwające dłuższy czas, choćby z przerwami, by miejscowa wspólnota mogła gorliwiej rozważać i adorować tę tajemnicę.</p>
  <p class="indent">Takie wystawienie wymaga zgody miejscowego ordynariusza. Może się odbyć tylko wtedy, gdy przewiduje się udział odpowiedniej liczby wiernych<a id="fn_6_t" class="fn" href="#/kult_tajemnicy_eucharystycznej/2_1_wystawienie/fn_6">6</a>.</p>
  
  <p class="b-margin"><span class="list-num">63.</span>W ważnej i powszechnej potrzebie miejscowy ordynariusz może nakazać modlitwy błagalne przed wystawionym Najświętszym Sakramentem, trwające przez dłuższy czas, w tych kościołach, do których wierni liczniej uczęszczają<a id="fn_7_t" class="fn" href="#/kult_tajemnicy_eucharystycznej/2_1_wystawienie/fn_7">7</a>.</p>

  <p class="b-margin"><span class="list-num">63.</span>Tam, gdzie ze względu na brak odpowiedniej liczby adorujących wystawienie nie może odbywać się bez przerwy, wolno Najświętszy Sakrament schować do tabernakulum w godzinach przedtem ustalonych  i ogłoszonych, nie częściej jednak niż dwa razy na dzień, np. około południa i w porze nocnej.</p>
  <p class="indent">To schowanie Najświętszego Sakramentu może się odbywać w prostszy sposób: mianowicie, kapłan albo diakon ubrany w sutannę, albę lub komżę i stułę po krótkiej adoracji odmawia modlitwy z wiernymi i chowa Najświętszy Sakrament do tabernakulum. W podobny sposób w oznaczonym czasie odbywa się wystawienie<a id="fn_8_t" class="fn" href="#/kult_tajemnicy_eucharystycznej/2_1_wystawienie/fn_8">8</a>.</p>

  <h4 class="red" style="text-align: left; margin-top: 2em;">WYSTAWIENIE TRWAJĄCE PRZEZ KRÓTKI OKRES</h4>
  
  <p class="b-margin"><span class="list-num">65.</span>Porządek wystawienia Najświętszego Sakramentu, które trwa krótko, należy ułożyć tak, by przed błogosławieństwem Najświętszym Sakramentem poświęcić pewien czas na czytanie słowa Bożego, śpiew, modlitwy i krótką modlitwę w ciszy.</p>
  <p class="indent">Zakazane jest wystawienie, które ma na celu tylko udzielenie błogosławieństwa<a id="fn_9_t" class="fn" href="#/kult_tajemnicy_eucharystycznej/2_1_wystawienie/fn_9">9</a>.</p>
  
  <h4 class="red" style="text-align: left; margin-top: 2em;">ADORACJA WE WSPÓLNOTACH ZAKONNYCH</h4>
  
  <p class="b-margin"><span class="list-num">65.</span>Wspólnotom zakonnym oraz innym zrzeszeniom, które zgodnie z Konstytucjami lub przepisami swojego Instytutu odbywają adorację wieczystą albo adorację trwającą przez dłuższy czas, usilnie się zaleca, aby tę pobożną praktykę uporządkowały zgodnie z duchem liturgii. Adoracja Chrystusa Pana odbywająca się z udziałem całej społeczności powinna obejmować czytanie, śpiew i święte milczenie, aby skuteczniej przyczyniała się do rozwoju życia duchowego wspólnoty. W ten sposób duch jedności i braterstwa, który w Eucharystii znajduje swój wyraz i swe źródło, rozwija się wśród członków domu zakonnego, a kult należny Najświętszemu Sakramentowi uzyskuje doskonalszą formę.</p>
  <p class="indent">Należy także zachować tę godną pochwały formę adoracji, w której członkowie jakiejś wspólnoty kolejno biorą udział pojedynczo lub po dwie osoby. W ten sposób w myśl założeń Instytutu, zatwierdzonych przez Kościół, jego członkowie adorują i modlą się w imieniu całej społeczności i Kościoła.</p>
  
  <h3 class="red" style="margin: 1.5em;">III. CELEBRANS WYSTAWIENIA NAJŚWIĘTSZEGO SAKRAMENTU</h3>

  <p class="b-margin"><span class="list-num">67.</span>Zwyczajnym celebransem wystawienia Najświętszego Sakramentu jest kapłan diakon, który pod koniec adoracji, przed schowaniem Najświętszego Sakramentu, udziela Nim ludowi błogosławieństwo.</p>
  <p class="indent">Jeśli nie ma kapłana i diakona lub z ważnego powodu nie mogą oni być obecni, wówczas mogą wystawić Najświętszy Sakrament do publicznej adoracji, a następnie go schować: akolita, nadzwyczajny szafarz Komunii świętej albo inny wierny wydelegowany przez miejscowego ordynariusza.</p>
  <p class="indent">Wszyscy oni mogą dokonać wystawienia przez otwarcie tabernakulum, a także, jeśli okoliczności tego wymagają, mogą postawić puszkę na ołtarzu lub umieścić Hostię w monstrancji. Na końcu adoracji chowają Najświętszy Sakrament do tabernakulum. Nie wolno im jednak udzielać błogosławieństwa Najświętszym Sakramentem.</p>
  
  <p class="b-margin"><span class="list-num">68.</span>Celebrans, jeśli jest kapłanem albo diakonem, ubiera się w sutannę, albę lub komżę i białą stułę.</p>
  <p class="indent">Inni posługujący wkładają strój liturgiczny używany tradycyjnie w danym kraju albo szatę odpowiednią do tej posługi i zatwierdzoną przez ordynariusza.</p>
  <p class="indent">Do udzielenia błogosławieństwa na końcu adoracji, gdy wystawienie jest w monstrancji, kapłan lub diakon wkłada także kapę i welon białego koloru; jeżeli wystawienie jest w puszce, wkłada welon.</p>

  
  
  <h2>OBRZĘD WYSTAWIENIA I BŁOGOSŁAWIEŃSTWA EUCHARYSTYCZNEGO</h2>

  <h4 class="red" style="text-align: left; margin-top: 2em;">OBRZĘDY WSTĘPNE</h4>
  <p class="rubric"><span class="list-num">69.</span>Gdy lud się zgromadzi i śpiewa pieśń, jeżeli okoliczności za tym przemawiają, celebrans wychodzi do ołtarza. Jeśli Najświętszy Sakrament przechowywany jest poza ołtarzem wystawienia, celebrans okryty welonem przynosi Najświętszy Sakrament z miejsca przechowywania w towarzystwie ministrantów lub wiernych z zapalonymi świecami.</p>
  <p class="indent rubric">Puszkę lub monstrancję stawia się na mensie ołtarza nakrytej obrusem. Jeżeli wystawienie w monstrancji ma trwać dłużej, można posłużyć się tronem, ustawionym na podwyższeniu. Trzeba jednak uważać, by nie był on ustawiony zbyt wysoko i daleko od ludzi<a id="fn_10_t" class="fn" href="#/kult_tajemnicy_eucharystycznej/2_1_wystawienie/fn_10">10</a>. Po dokonaniu wystawienia w monstrancji celebrans okadza Najświętszy Sakrament. Następnie, jeżeli adoracja trwa dłuższy czas, może odejść.</p>
  
  <p class="rubric b-margin"><span class="list-num">70.</span>Hostię przeznaczoną do dłuższego i uroczystego wystawienia należy konsekrować podczas Mszy świętej odprawianej bezpośrednio przed adoracją i po Komunii umieścić ją w monstrancji na ołtarzu. Mszę kończy się modlitwą po Komunii, opuszczając obrzędy zakończenia. Przed swoim odejściem kapłan stosownie do okoliczności ustawia na tronie Najświętszy Sakrament i okadza go.</p>

  <h4 class="red" style="text-align: left; margin-top: 2em;">ADORACJA</h4>
  <p class="rubric"><span class="list-num">71.</span>Podczas wystawienia należy modlitwy, śpiewy i czytania ułożyć tak, aby adorujący wierni skupiali swoją uwagę na Chrystusie Panu.</p>
  <p class="rubric indent">Dla ożywienia wewnętrznej modlitwy należy dobierać czytania z Pisma św., głosić homilie albo krótkie egzorty, które pomogłyby wiernym coraz głębiej cenić tajemnicę eucharystyczną. Na słowo Boże niech wierni odpowiadają śpiewem. W pewnych zaś momentach dobrze jest zachować święte milczenie.</p>

  <p class="rubric b-margin"><span class="list-num">72.</span>Przed Najświętszym Sakramentem wystawionym na dłuższy czas, można odprawić jakąś część Liturgii godzin, zwłaszcza godziny główne. Przez liturgię godzin, uwielbienia i dziękczynienia składane Bogu w czasie sprawowania Eucharystii rozciąga się na różne pory dnia, a Kościół kieruje swe błagania do Chrystusa, przez Niego zaś do Ojca w imieniu całego świata.</p>

  <h4 class="red" style="text-align: left; margin-top: 2em;">BŁOGOSŁAWIEŃSTWO</h4>
  <p class="rubric"><span class="list-num">73.</span>Pod koniec adoracji kapłan lub diakon przychodzi do ołtarza i  po przyklęknięciu klęka na oba kolana. Śpiewa się hymn albo inną pieśń eucharystyczną. W tym czasie celebrans klęcząc okadza Najświętszy Sakrament, jeżeli wystawienie było w monstrancji.</p>
  <p class="indent rubric">Przed błogosławieństwem, które kończy adorację, zwłaszcza kiedy ta jest krótka, można śpiewać tylko ostatnią część następującego hymnu, mianowicie od słów: <span>Przed tak wielkim</span>.</p>
  
  <p class="b-margin">Sław, języku, tajemnicę<br>
	Ciała i najdroższej Krwi,<br>
	Którą jako łask krynicę<br>
	Wylał w czasie ziemskich dni<br>
	Ten, co Matkę miał Dziewicę,<br>
	Król narodów, godzien czci.</p>
  <p class="b-margin">Z Panny czystej narodzony,<br>
	Posłan zbawić ludzki ród,<br>
	Gdy po świecie, na wsze strony,<br>
	Ziarno słowa rzucił w lud,<br>
	Wtedy cudem niezgłębionym<br>
	Zamknął swej pielgrzymki trud.</p>
  <p class="b-margin">W noc ostatnią przy wieczerzy<br>
	Z tymi, których braćmi zwał,<br>
	Pełniąc wszystko, jak należy,<br>
	Czego przepis prawny chciał,<br>
	Sam dwunastu się powierzył<br>
	I za pokarm z rąk swych dał.</p>
  <p class="b-margin">Słowem więc, wcielone Słowo,<br>
	Chleb zamienia w Ciało swe,<br>
	Wino Krwią jest Chrystusową,<br>
	Darmo wzrok to widzieć chce.<br>
	Tylko wiara Bożą mową<br>
	Pewność o tym w serca śle.</p>
  <p class="b-margin" style="text-align: center; font-weight: bold;">&lowast;</p>
  <p class="b-margin">Przed tak wielkim Sakramentem<br>
	Upadajmy wszyscy wraz,<br>
	Niech przed Nowym Testamentem<br>
	Starych praw ustąpi czas.<br>
	Co dla zmysłów niepojęte,<br>
	Niech dopełni wiara w nas.</p>
  <p class="b-margin">Bogu Ojcu i Synowi<br>
	Hołd po wszystkie nieśmy dni,<br>
	Niech podaje wiek wiekowi<br>
	Hymn triumfu, dzięki, czci,<br>
	A równemu Im duchowi<br>
	Niechaj wieczna chwała brzmi.</p>
  <p class="s-margin indent rubric">Inne hymny, nr <span>132–137</span>.</p>
  
  <p class="rubric b-margin"><span class="list-num">74.</span>Następnie celebrans wstaje i mówi:</p>
  <p class="s-margin">Módlmy się.</p>
  <p class="s-margin indent rubric">Następuje krótka chwila milczenia, po której celebrans kontynuuje modlitwę:</p>

  <p class="b-margin">A.</p>
  <p>Boże, Ty w Najświętszym Sakramencie zostawiłeś nam pamiątkę swej męki <span class="red">†</span> daj nam taką czcią otaczać święte tajemnice Ciała i Krwi Twojej, <span class="red">*</span> abyśmy nieustannie doznawali owoców Twego odkupienia. Który żyjesz i królujesz na wieki wieków.</p>
  <div class="both-sides-header s-margin">
      <div><span class="red">W.</span> Amen.</div>
      <div style="text-align: right;">→ 75</div>
  </div>
  
  <p class="b-margin">B. <span class="rubric">Albo:</span><br><span style="visibility: hidden;">B.</span><span class="rubric">(przede wszystkim w Okresie Narodzenia Pańskiego)</span></p>
  <p>Panie Boże, wierzymy i wyznajemy, że Jezus Chrystus narodzony z Dziewicy Maryi i umęczony na krzyżu jest obecny w Najświętszym Sakramencie, <span class="red">*</span> spraw, abyśmy z tego Boskiego źródła czerpali łaskę wiecznego zbawienia. Przez Chrystusa, Pana naszego.</p>
  <div class="both-sides-header s-margin">
      <div><span class="red">W.</span> Amen.</div>
      <div style="text-align: right;">→ 75</div>
  </div>
  
  <p class="b-margin">C. <span class="rubric">Albo:</span></p>
  <p>Panie Boże, daj nam godnie wielbić ukrytego w Najświętszym Sakramencie Twojego Syna, <span class="red">†</span> który został za nas zabity jak baranek, <span class="red">*</span> abyśmy mogli oglądać Go w wiecznej chwale. Który żyje i króluje na wieki wieków.</p>
  <div class="both-sides-header s-margin">
      <div><span class="red">W.</span> Amen.</div>
      <div style="text-align: right;">→ 75</div>
  </div>
  
  <p class="b-margin">D. <span class="rubric">Albo:</span></p>
  <p>Boże, Ty nam dałeś prawdziwy Chleb z nieba, <span class="red">†</span> spraw, abyśmy mocą duchowego pokarmu zawsze żyli w Tobie <span class="red">*</span> i w dniu ostatecznym chwalebnie zmartwychwstali. Przez Chrystusa, Pana naszego.</p>
  <div class="both-sides-header s-margin">
      <div><span class="red">W.</span> Amen.</div>
      <div style="text-align: right;">→ 75</div>
  </div>
  
  <p class="b-margin">E. <span class="rubric">Albo:</span></p>
  <p>Boże, nasz Ojcze, oświeć nasze serca światłem wiary i rozpal ogniem miłości, <span class="red">†</span> abyśmy w duchu i prawdzie z całym oddaniem wielbili Chrystusa, <span class="red">*</span> którego w tym Sakramencie czcimy jako naszego Boga i Pana. Który żyje i króluje na wieki wieków.</p>
  <div class="both-sides-header s-margin">
      <div><span class="red">W.</span> Amen.</div>
      <div style="text-align: right;">→ 75</div>
  </div>
  
  <p class="b-margin">F. <span class="rubric">Albo:</span></p>
  <p>Boże, Ty nas odnawiasz przez Najświętszy Sakrament, <span class="red">†</span> niech On napełni nasze serca słodyczą Twojej miłości <span class="red">*</span> i pomoże dążyć do niewypowiedzianych bogactw Twojego królestwa. Przez Chrystusa, Pana naszego.</p>
  <div class="both-sides-header s-margin">
      <div><span class="red">W.</span> Amen.</div>
      <div style="text-align: right;">→ 75</div>
  </div>
  
  <p class="b-margin">G. <span class="rubric">Albo:</span></p>
  <p>Boże, Ty przez paschalne misterium Chrystusa odkupiłeś wszystkich ludzi, <span class="red">†</span> zachowaj w nas dzieło swojego miłosierdzia, <span class="red">*</span> abyśmy nieustannie czcząc tajemnicę naszego zbawienia, mogli osiągnąć jego owoce. Przez Chrystusa, Pana naszego.</p>
  <div class="both-sides-header s-margin">
      <div><span class="red">W.</span> Amen.</div>
      <div style="text-align: right;">→ 75</div>
  </div>
  
  <p class="rubric b-margin"><span class="list-num">75.</span>Po modlitwie kapłan lub diakon, włożywszy welon, przyklęka, wstaje, bierze monstrancję lub puszkę i w milczeniu czyni znak krzyża nad ludem.</p>

  <h4 class="red" style="text-align: left; margin-top: 2em;">SCHOWANIE NAJŚWIĘTSZEGO SAKRAMENTU</h4>
  <p class="rubric"><span class="list-num">76.</span>Po błogosławieństwie ten sam kapłan lub diakon, który błogosławił, albo inny kapłan lub diakon chowa Najświętszy Sakrament w tabernakulum, przyklęka i odchodzi. W tym czasie stosownie do okoliczności lud wykonuje jakąś aklamację.</p>

  
  <hr style="width: 20%;" class="b-margin">
  <div class="footnotes">
    <p><a id="fn_4" class="fn" href="#/kult_tajemnicy_eucharystycznej/2_1_wystawienie/fn_4_t">4</a> Por. tamże, nr 60: m. cyt., s. 570.</p>
    <p><a id="fn_5" class="fn" href="#/kult_tajemnicy_eucharystycznej/2_1_wystawienie/fn_5_t">5</a> Por. tamże, nr 61: m. cyt., ss. 570–571.</p>
    <p><a id="fn_6" class="fn" href="#/kult_tajemnicy_eucharystycznej/2_1_wystawienie/fn_6_t">6</a> Por. tamże, nr 63: m. cyt., s. 571.</p>
    <p><a id="fn_7" class="fn" href="#/kult_tajemnicy_eucharystycznej/2_1_wystawienie/fn_7_t">7</a> Por. tamże, nr 64: m. cyt., s. 572.</p>
    <p><a id="fn_8" class="fn" href="#/kult_tajemnicy_eucharystycznej/2_1_wystawienie/fn_8_t">8</a> Por. tamże, nr 65: m. cyt., s. 572.</p>
    <p><a id="fn_9" class="fn" href="#/kult_tajemnicy_eucharystycznej/2_1_wystawienie/fn_9_t">9</a> Por. tamże, nr 66: m. cyt., s. 572.</p>
    <p><a id="fn_10" class="fn" href="#/kult_tajemnicy_eucharystycznej/2_1_wystawienie/fn_10_t">10</a> Por. Św. Kongr. Obrzędów, Instr. <em>Eucharistisum mysterium</em>, nr 62: AAS 59 (1967), s. 571.</p>
  </div>
</div>