<div lang="pl">
  <p class="red" style="text-align: center; margin-bottom: 0;">ROZDZIAŁ IV</p>
  <h1 class="s-margin">TEKSTY DO WYBORU PRZY UDZIELANIU KOMUNII ŚW. POZA MSZĄ ORAZ W CZASIE ADORACJI I PROCESJI EUCHARYSTYCZNEJ</h1>
  <h2>1. CZYTANIA BIBLIJNE</h2>
  <p class="b-margin indent rubric">Można używać wszystkich czytań i psalmów przewidzianych na Msze wotywne o Najświętszej Eucharystii (Lekcjonarz mszalny, t. VII, s. 439&ndash;459), o Najdroższej Krwi Chrystusa (Lekcjonarz mszalny, t. VII, s. 471&ndash;482) i o Najśw. Sercu Jezusa (Lekcjonarz mszalny, t. VII, s. 482&ndash;511).</p>
  <h2>2. HYMNY</h2>
  <p class="b-margin rubric"><span class="list-num">132.</span>O ZBAWCZA HOSTIO</p>
  <p class="s-margin">O zbawcza Hosio, godna czci,<br>
	Co lud do niebios wiedziesz bram:<br>
	Bój srogi nęka wiernych Ci,<br>
	Daj siłę, pomoc ześlij nam!</p>
  <p class="s-margin">Jednemu w Trójcy Władcy ziem<br>
	Niech będzie chwała w każdy czas,<br>
	Niech On wieczystym życiem swym<br>
	W ojczyźnie rajskiej darzy nas! Amen.</p>
  
  <p class="b-margin rubric"><span class="list-num">133.</span>Z NIEBA ZSTĄPIŁO SŁOWO OJCA</p>
  <p class="s-margin">Z nieba stąpiło Słowo Ojca<br>
	Nie opuszczając Jego tronu;<br>
	Przyszło dokonać swego dzieła<br>
	Przed zapadnięciem zmroku życia.</p>
  <p class="s-margin">Zanim przez ucznia był wydany<br>
	Wrogom, co mieli śmierć Mu zadać,<br>
	Pan siebie jako pokarm życia<br>
	Dał Apostołom przy wieczerzy.</p>
  <p class="s-margin">Dla nich pod dwoma postaciami<br>
	Zawarł swą Krew i swoje Ciało,<br>
	Aby się żywił cały człowiek,<br>
	Także dwojaki w swej istocie.</p>
  <p class="s-margin">Przez swe wcielenie jest nam bratem<br>
	Naszym pokarmem w świętej uczcie,<br>
	Ceną okupu przez swą mękę,<br>
	Naszą nagrodą, gdy króluje.</p>
  <p class="s-margin">Zbawcza Ofiaro, która bramy<br>
	Nieba otwierasz swoim wiernym,<br>
	Daj nam wytrwałość i odwagę<br>
	Pośród zmagania z wrogą mocą.</p>
  <p class="s-margin">Niechaj na wieki będzie chwała<br>
	Bogu jednemu w Trzech Osobach,<br>
	Który niech życie nieskończone<br>
	Da nam w ojczyźnie obiecanej. Amen.</p>
	
  <p class="b-margin rubric"><span class="list-num">134.</span>JEZU, NASZE ODKUPIENIE</p>
  <p class="s-margin">Jezu, nasze odkupienie,<br>
	Celu pragnień i miłości,<br>
	Boże, Stwórco wszystkich rzeczy<br>
	I Człowieku doskonały.</p>
  <p class="s-margin">Jakaż dobroć Cię skłoniła,<br>
	Abyś dźwigał nasze grzechy<br>
	I na krzyżu skonał w męce<br>
	Uwalniając nas od śmierci?</p>
  <p class="s-margin">Kiedy wszedłeś do otchłani,<br>
	Odzyskałeś swoich jeńców;<br>
	Dziś, Zwycięzco, w blasku chwały<br>
	Siedzisz po prawicy Ojca.</p>
  <p class="s-margin">Niech ta sama litość sprawi,<br>
	Aby winy nam przebaczył<br>
	I napełnił nas weselem,<br>
	Gdy ujrzymy Twe oblicze.</p>
  <p class="s-margin">Bądź radością naszą, Panie,<br>
	I nagrodą kiedyś w niebie;<br>
	W Tobie chcemy znaleźć chwałę,<br>
	Która będzie trwała wiecznie. Amen.</p>
	
  <p class="b-margin rubric"><span class="list-num">135.</span>NIECH ZIEMIA I NIEBO</p>
  <p class="s-margin">Niech ziemia i niebo sławią Ciebie, Panie,<br>
	Za Twoją obecność ukrytą przed wzrokiem.<br>
	Wierzymy, że w chlebie jest Twe święte Ciało,<br>
	A Krew w kielichu.</p>
  <p class="s-margin">Przed swoim odejściem na mękę krzyżową<br>
	Zasiadłeś wśród uczniów przy stole paschalnym<br>
	I dałeś nam przykład pokornej miłości<br>
	Dla wszystkich ludzi.</p>
  <p class="s-margin">Z dwunastu uczniami dzieliłeś się chlebem<br>
	I winem, by spełnić obrzędy Przymierza,<br>
	I pod postaciami przaśników i wina<br>
	Oddałeś siebie.</p>
  <p class="s-margin">Kto Chleb ten spożywa i pije z Kielicha,<br>
	Nie umrze na wieki, lecz życie otrzyma,<br>
	I z Tobą jest jedno, i z braćmi swoimi<br>
	Stanowi jedność.</p>
  <p class="s-margin">Na Twoją pamiątkę czynimy, co każesz,<br>
	Czekając z ufnością na powrót Twój, Zbawco,<br>
	Gdy znów do nas przyjdziesz, by wiernych wprowadzić<br>
	Do światła chwały. Amen.</p>
	
  <p class="b-margin rubric"><span class="list-num">136.</span>ZBLIŻAM SIĘ W POKORZE</p>
  <p class="s-margin">Zbliżam się w pokorze i niskości swej;<br>
	Wielbię Twój majestat, skryty w Hostii tej.<br>
	Tobie dziś w ofierze serce daję swe;<br>
	O, utwierdzaj w wierze, Jezu, dzieci swe.</p>
  <p class="s-margin">Mylą się, o Boże, w Tobie wzrok i smak;<br>
	Kto się im poddaje, temu wiary brak;<br>
	Ja jedynie wierzyć Twej nauce chcę,<br>
	Że w postaci Chleba utaiłeś się.</p>
  <p class="s-margin">Bóstwo swe na Krzyżu skryłeś wobec nas;<br>
	Tu ukryte z Bóstwem człowieczeństwo wraz;<br>
	Lecz w Oboje wierząc, wiem, że dojdę tam,<br>
	Gdzieś przygarnął łotra: do Twych niebios bram.</p>
  <p class="s-margin">Jak niewierny Tomasz Twych nie szukam Ran,<br>
	Lecz wyznaję z wiarą, żeś mój Bóg i Pan,<br>
	Pomóż wierze mojej, Jezu, łaską swą,<br>
	Ożyw mą nadzieję, rozpal miłość mą.</p>
  <p class="s-margin">Ty, coś upamiętnił śmierci Pańskiej czas,<br>
	Chlebie żywy, życiem swym darzący nas;<br>
	Spraw, bym dla swej duszy życie z Ciebie brał,<br>
	Bym nad wszelką słodycz Ciebie poznać chciał.</p>
  <p class="s-margin">Ty, co jak Pelikan, Krwią swą karmisz lud,<br>
	Przywróć mi niewinność, oddal grzechów brud;<br>
	Oczyść mnie Krwią swoją, która wszystkich nas<br>
	Jedną kroplą może obmyć z win i zmaz.</p>
  <p class="s-margin">Pod zasłoną teraz, Jezu, widzę Cię;<br>
	Niech pragnienie serca kiedyś spełni się:<br>
	Bym oblicze Twoje tam oglądać mógł,<br>
	Gdzie wybranym miejsce przygotował Bóg.</p>
	
  <p class="b-margin rubric"><span class="list-num">137.</span>GDZIE MIŁOŚĆ PRAWDZIWA</p>
  <p class="s-margin"><span class="rubric">Ant.</span> Gdzie miłość prawdziwa i dobroć,<br>tam znajdziesz Boga żywego.</p>
  <p class="s-margin">Zgromadziła nas tu razem miłość Chrystusa,<br>
	Weselmy się w Nim i radujmy.<br>
	Z pokorą szczerą kochajmy Boga<br>
	I czystym sercem miłujmy się nawzajem.</p>
  <p class="s-margin"><span class="rubric">Ant.</span> Gdzie miłość prawdziwa i dobroć,<br>tam znajdziesz Boga żywego.</p>
  <p class="s-margin">Skoro się wszyscy tu gromadzimy,<br>
	  Strzeżmy się tego, co nam rozdziela.<br>
	  Niech ustaną wszystkie gniewy i spory,<br>
	  A pośrodku nas niech będzie Chrystus.</p>
  <p class="s-margin"><span class="rubric">Ant.</span> Gdzie miłość prawdziwa i dobroć,<br>tam znajdziesz Boga żywego.</p>
  <p class="s-margin">Obyśmy oglądali Twoje oblicze, Chryste Boże,<br>
	  Razem ze świętymi w chwale Twego Królestwa.<br>
	  To będzie naszą radością czystą i bez granic.<br>
	  Przez nieskończone wieki wieków. Amen.</p>
  <p class="b-margin indent rubric">Inne hymny znajdujące się w Liturgii godzin, które sławią misterium paschalne Chrystusa, można wykorzystać według uznania.</p>
  
  <h2>3. ANTYFONY</h2>
  <p class="b-margin"><span class="list-num">138.</span> O święta Uczto, na której przyjmujemy Chrystusa, odnawiamy pamięć Jego męki, duszę napełniamy łaską i otrzymujemy zadatek przyszłej chwały.</p>
  
  <p class="b-margin"><span class="list-num">139.</span> Jakże łaskawy jest Twój duch, o Panie. Nasycasz dobrami łasknących, dając im słodki chleb z nieba. Poniżasz zaś pysznych bogaczy.</p>
  
  <p class="b-margin"><span class="list-num">140.</span> Witaj, prawdziwe Ciało, narodzone z Maryi Dziewicy, za człowieka prawdziwe umęczone i ofiarowane na krzyżu; z Twojego przebitego boku wypłynęła Krew i woda.<br>
  W chwili śmierci bądź dla nas pokarmem, o Jezu słodki, o Jezu pełen litości, o Jezu, Synu Maryi.</p>
  
  <p class="b-margin"><span class="list-num">141.</span> Ja jestem Chlebem żywym, który zstąpił z nieba, jeśli kto będzie pożywał z tego Chleba, będzie żył na wieki, a Chlebem, który dam, jest moje Ciało za życie świata.</p>
  
  <h2>4. ŚPIEWY RESPONSORYJNE</h2>
  <p class="b-margin rubric"><span class="list-num">142.</span> DAŁEŚ NAM CHLEB</p>
  <p class="s-margin"><span class="rubric">Refren:</span> Dałeś nam chleb z nieba, chleb błogosławieństwa.</p>
  <p class="s-margin"><span class="red">1.</span> Chwalcie Pana, wszystkie narody,<br>otrzymaliśmy Ciało i Krew Chrystusa.</p>
  <p class="s-margin"><span class="red">2.</span> Ciało Chrystusa i Krew najdroższą,<br>pokarm zbawienia i napój życia. <span class="red">R.</span></p>
  <p class="s-margin"><span class="red">3.</span> Dzięki Ci wszyscy składamy,<br>o Chryste, nasz Zbawicielu.</p>
  <p class="s-margin"><span class="red">4.</span> Dałeś nam udział w życiu Twoim,<br>umiałeś zdobyć serca nasze. <span class="red">R.</span></p>
  
  <p class="b-margin rubric"><span class="list-num">143.</span> JAM JEST CHLEBEM ŻYWYM</p>
  <p class="s-margin"><span class="rubric">Refren:</span> Jam jest Chlebem żywym, który zstąpił z nieba.</p>
  <p class="s-margin"><span class="red">1.</span> Ciało moje jest pokarmem,<br>a Krew moja jest napojem.</p>
  <p class="s-margin"><span class="red">2.</span> Kto pożywa Ciało i Krew moją,<br>ten ma życie wieczne. <span class="red">R.</span></p>
  <p class="s-margin"><span class="red">3.</span> Kto przyjmuje Ciało i Krew moją,<br>ten we Mnie, a Ja w nim mieszkam.</p>
  <p class="s-margin"><span class="red">4.</span> Ja go wskrzeszę w dzień ostateczny<br>i będzie żył na wieki. <span class="red">R.</span></p>
  
  <p class="b-margin rubric"><span class="list-num">144.</span> JEZUSOWI CZEŚĆ</p>
  <p class="s-margin"><span class="rubric">Refren:</span> Jezusowi cześć i chwała za miłości cud.<br>Niech Mu śpiewa ziemia cała,<br>niech Go wielbi lud.</p>
  <p class="s-margin"><span class="red">1.</span> On nam wskazał nieomylną drogę,<br>On za owce swoje życie dał,<br>On przez krzyż zwyciężył śmierci trwogę,<br>Nam nadejdzie zmartwychwstania dał. <span class="red">R.</span></p>
  <p class="s-margin"><span class="red">2.</span> On prowadzi nas do nowej ziemi,<br>Gdzie nie będzie cierpień ani łez,<br>Choć krzyżową drogą z Nim idziemy,<br>WIedzie tam, gdzie wieczne szczęście jest. <span class="red">R.</span></p>
  <p class="s-margin"><span class="red">3.</span> Więc dziękujemy Jemu z całej duszy,<br>Że się dla nas w małej Hostii skrył.<br>Niech ta miłość serca nasze wzruszy,<br>Byśmy Go kochali z wszystkich sił. <span class="red">R.</span></p>
  
  <h2>5. MODLITWY PO KOMUNII</h2>
  <p class="b-margin"><span class="list-num">145.</span> Panie, nasz Boże, tchnij w nas Ducha Twojej miłości i w swoje dobroci zjednocz wszystkich, których posiliłeś tym samym chlebem eucharystycznym. Przez Chrystusa, Pana naszego.</p>
  <p class="b-margin"><span class="list-num">146.</span> Panie, nasz Boże, uświęć nas przez udział w uczcie eucharystycznej i spraw, aby Ciało i Krew Chrystusa umacniały nas w bratniej miłości. Przez Chrystusa, Pana naszego.</p>
  <p class="b-margin"><span class="list-num">147.</span> Posileni pokarmem duchowym, pokornie błagamy Cię, Boże, spraw, abyśmy przez udział w Eucharystii nauczyli się mądrze oceniać dobra doczesne i miłować wieczne. Przez Chrystusa, Pana naszego.</p>
  <p class="b-margin"><span class="list-num">148.</span> Boże, nasz Ojcze, przyjąwszy Najświętszy Sakrament składamy Tobie dziękczynienie za to, że nam, pielgrzymującym na ziemi, już teraz pozwalasz uczesniczyć w życiu wiecznym. Przez Chrystusa, Pana naszego.</p>
  <p class="b-margin"><span class="list-num">149.</span> Wszechmogący Boże, pokornie Cię prosimy, aby ci, których posilasz swoim Sakramentem, godnie Tobie służyli żyjąc według Twego upodobania. Przez Chrystusa, Pana naszego.</p>
  <p class="b-margin"><span class="list-num">150.</span> Boże, Ty pozwalasz nam spożywać jeden chleb eucharystyczny i pić z jednego kielicha, prosimy Cię, daj nam prowadzić takie życie, abyśmy zjednoczeni w Chrystusie, z radośnią przyczyniali się do zbawienia świata. Przez Chrystusa, Pana naszego.</p>
  <p class="b-margin"><span class="list-num">151.</span> Boże, nasz Ojcze, Ty nas pokrzepiłeś przy swoim stole, spraw, aby ten Sakrament utwierdził nas w miłości i pobudził do służenia Tobie w braciach. Przez Chrystusa, Pana naszego.</p>
  <p class="b-margin"><span class="list-num">152.</span> Pokrzepieni jednym chlebem eucharystycznym, pokornie prosimy Cię, Boże, utwierdź nas w swojej miłości i spraw, abyśmy prowadzili nowe życie. Przez Chrystusa, Pana naszego.</p>
</div>