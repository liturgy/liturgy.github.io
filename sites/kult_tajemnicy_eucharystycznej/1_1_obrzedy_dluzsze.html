<div lang="pl">
<h1>OBRZĘD KOMUNII ŚWIĘTEJ POZA MSZĄ</h1>
<h2>1. OBRZĘD Z DŁUŻSZĄ LITURGIĄ SŁOWA BOŻEGO</h2>

  <p class="b-margin rubric"><span class="list-num">26.</span>Tę formę należy stosować przede wszystkim wtedy, gdy nie można odprawić Mszy świętej lub gdy udziela się Komunii świętej w uprzednio ustalonych godzinach, aby wierni korzystali także ze stołu słowa Bożego. Słuchając bowiem słowa Bożego poznają, że zwiastowane im cudowne dzieła Boże osiągają szczyt w misterium paschalnym, którego pamiątkę sprawuje się sakramentalnie we Mszy świętej i w którym uczestniczą przez Komunię świętą. Ponadto słuchanie słowa Bożego i posilanie się nim prowadzi wiernych do tego, aby w duchu dziękczynienia uczestniczyli w tajemnicach zbawienia.</p>
  
  <h4 class="red" style="text-align: left; margin-top: 2em;">OBRZĘDY WSTĘPNE</h4>
  <p class="rubric"><span class="list-num">27.</span>Gdy wierni się zgromadzili i wszystko zostało przygotowane, jak wyżej powiedziano (nr <span>19–20</span>), szafarz pozdrawia obecnych.</p>
  <p class="rubric indent">Jeżeli jest kapłanem lub diakonem, mówi:</p>
  <p class="s-margin">Miłość Boga Ojca, łaska naszego Pana Jezusa Chrystusa, i dar jedności w Duchu Świętym niech będą z wami wszystkimi.</p>
  <p class="s-margin rubric indent">Wszyscy odpowiadają:</p>
  <p class="s-margin">I z duchem twoim.</p>
  <p class="s-margin rubric indent">Albo:</p>
  <p class="s-margin">Pan z wami.</p>
  <p class="s-margin rubric indent">Wszyscy odpowiadają:</p>
  <div class="both-sides-header s-margin">
      <div>I z duchem twoim.</div>
      <div style="text-align: right;">→ 28</div>
  </div>
  <p class="s-margin rubric indent">Inne formuły pozdrowienia, jak we Mszy świętej.</p>
  <p class="rubric indent">Jeżeli szafarz nie jest kapłanem ani diakonem, pozdrawia obecnych tymi albo podobnymi słowami:</p>
  <p class="s-margin">Wysławiajmy Pana, który w swojej dobroci zaprasza nas <span class="red">(</span>was<span class="red">)</span> do przyjęcia Ciała Chrystusa.</p>
  <p class="s-margin rubric indent">Wszyscy odpowiadają:</p>
  <div class="both-sides-header s-margin">
      <div>Błogosławiony jesteś, Boże, teraz i na wieki.</div>
      <div style="text-align: right;">→ 28</div>
  </div>
  <p class="rubric indent s-margin">Można też użyć innych słów z Pisma św., którymi zwykle pozdrawia się wiernych.</p>
  <p class="rubric b-margin"><span class="list-num">28.</span>Następuje akt pokuty. Szafarz wzywa tych, którzy mają przyjąć Komunię świętą do pokuty, mówiąc:</p>
  <p class="s-margin">Przeprośmy Boga za nasze grzechy, abyśmy mogli godnie uczestniczyć w świętym obrzędzie.</p>
  <p class="s-margin rubric indent">Po krótkim milczeniu wszyscy razem odmawiają wyznanie grzechów:</p>
  <p class="s-margin">Spowiadam się Bogu wszechmogącemu i wam, bracia i siostry, że bardzo zgrzeszyłem myślą, mową, uczynkiem i zaniedbaniem:</p>
  <p class="s-margin rubric indent">Bijąc się w piersi, mówią:</p>
  <p class="s-margin">Moja wina, moja wina, moja bardzo wielka wina.</p>
  <p class="s-margin rubric indent">Dalej mówią:</p>
  <p class="s-margin">Przeto błagam Najświętszą Maryję, zawsze Dziewicę, wszystkich Aniołów i Świętych, i was, bracia i siostry, o modlitwę za mnie do Pana Boga naszego.</p>
  <p class="s-margin rubric indent">Szafarz kończy:</p>
  <p class="s-margin">Niech się zmiłuje nad nami Bóg wszechmogący i odpuściwszy nam grzechy, doprowadzi nas do życia wiecznego.</p>
  <p class="s-margin rubric indent">Wszyscy odpowiadają:</p>
  <p class="s-margin">Amen.</p>
  <p class="s-margin rubric indent">Inne formy aktu pokuty do wyboru, jak we Mszy świętej.</p>
  
  <h4 class="red" style="text-align: left; margin-top: 2em;">LITURGIA SŁOWA BOŻEGO</h4>
  <p class="rubric"><span class="list-num">29.</span>Następuje liturgia słowa, którą odprawia się podobnie jak we Mszy świętej. Teksty można wybrać albo z liturgii dnia, albo z Lekcjonarza Mszy wotywnych o Najświętszej Eucharystii (t. VII, s. 439–459) lub o Najdroższej Krwi Jezusa (t. VII, s. 471–482).</p>
  <p class="rubric indent">Mając na uwadze szczególne okoliczności, można też wybrać inne teksty z Lekcjonarza mszalnego, zwłaszcza ze Mszy wotywnej o Najświętszym Sercu Jezusa (t. VII, s. 482–511).</p>
  <p class="rubric indent">Zależnie od okoliczności może być jedno lub więcej czytań. Po pierwszym czytaniu śpiewa się psalm lub inną pieśń, można też zamiast śpiewu zachować święte milczenie.</p>
  <p class="rubric indent">Liturgia słowa kończy się modlitwą powszechną.</p>

  <h4 class="red" style="text-align: left; margin-top: 2em;">KOMUNIA ŚWIĘTA</h4>
  <p class="rubric"><span class="list-num">30.</span>Po modlitwie powszechnej szafarz podchodzi do tabernakulum, bierze puszkę z Ciałem Pańskim, stawia ją na ołtarzu i przyklęka. Następnie szafarz wprowadza do modlitwy Pańskiej tymi lub podobnymi słowami:</p>
  <p class="s-margin">Módlmy się wspólnie do Boga, jak nas nauczył nasz Zbawiciel, Jezus Chrystus.</p>
  <p class="rubric indent s-margin">Wszyscy wspólnie odmawiają:</p>
  <p class="s-margin">Ojcze nasz, któryś jest w niebie: święć się imię Twoje, przyjdź królestwo Twoje, bądź wola Twoja jako w niebie, tak i na ziemi. Chleba naszego powszedniego daj nam dzisiaj. I odpuść nam nasze winy, jako i my odpuszczamy naszym winowajcom. I nie wódź nas na pokuszenie, ale nas zbaw ode złego.</p>
  
  <p class="rubric b-margin"><span class="list-num">31.</span>Następnie, jeżeli okoliczności za tym przemawiają, szafarz mówi:</p>
  <p class="s-margin">Przekażcie sobie znak pokoju.</p>
  <p class="rubric indent s-margin">Wszyscy według miejscowego zwyczaju okazują sobie wzajemnie pokój i miłość.</p>
  
  <p class="rubric b-margin"><span class="list-num">32.</span>Potem szafarz przyklęka, bierze Hostię i trzymając ją nieco podniesioną nad puszką, zwrócony do mających przyjąć Komunię świętą, mówi:</p>
  <p class="s-margin">Oto Baranek Boży, który gładzi grzechy świata. Błogosławieni, którzy zostali wezwani na Jego ucztę.</p>
  <p class="rubric indent s-margin">Przyjmujący Komunię świętą dodają raz:</p>
  <p class="s-margin">Panie, nie jestem godzien, abyś przyszedł do mnie, ale powiedz tylko słowo, a będzie uzdrowiona dusza moja.</p>

  <p class="rubric b-margin"><span class="list-num">33.</span>Jeżeli szafarz przyjmuje Komunię świętą, mówi cicho:</p>
  <p class="s-margin">Ciało Chrystusa niech mnie strzeże na życie wieczne.</p>
  <p class="rubric indent s-margin">I ze czcią przyjmuje Ciało Chrystusa.</p>

  <p class="rubric b-margin"><span class="list-num">34.</span>Następnie bierze naczynie lub puszkę, podchodzi do przystępujących do Komunii świętej i każdemu z nich ukazuje nieco podniesioną Hostię mówiąc:</p>
  <p class="s-margin">Ciało Chrystusa.</p>
  <p class="rubric indent s-margin">Przyjmujący Komunię odpowiada:</p>
  <p class="s-margin">Amen.</p>
  <p class="rubric indent s-margin">I przyjmuje Komunię świętą.</p>

  <p class="rubric b-margin"><span class="list-num">35.</span>Podczas rozdzielania Komunii świętej zależnie od okoliczności można śpiewać odpowiednią pieśń.</p>
  <p class="rubric b-margin"><span class="list-num">36.</span>Po rozdzieleniu Komunii świętej szafarz zbiera do puszki cząsteczki Hostii, które mogły się znaleźć na patenie komunijnej i, jeśli trzeba, obmywa palce. Jeżeli zostały komunikanty, szafarz, chowa Najświętszy Sakrament do tabernakulum, przyklęka i zamyka tabernakulum.</p>
  <p class="rubric b-margin"><span class="list-num">37.</span>Po Komunii świętej można przez jakiś czas zachować święte milczenie albo śpiewać psalm lub pieśń pochwalną, zależnie od okoliczności.</p>
  <p class="rubric b-margin"><span class="list-num">38.</span>Następnie szafarz odmawia końcową modlitwę:</p>
  <p class="s-margin">Módlmy się.</p>
  <p>Boże, Ty w Najświętszym Sakramencie zostawiłeś nam pamiątkę swej męki, daj nam taką czcią otaczać święte tajemnice Ciała i Krwi Twojej, abyśmy nieustannie doznawali owoców Twego odkupienia. Który żyjesz i królujesz na wieki wieków.</p>
  <p class="s-margin"><span class="red">W.</span> Amen.</p>
  
  <p class="rubric indent s-margin">Inne modlitwy do wyboru nr <span>51, 145–152.</span></p>
  <p class="rubric indent">W Okresie Wielkanocnym należy dawać pierwszeństwo modlitwom umieszczonym w nr&nbsp;<span>51.</span></p>

  <h4 class="red" style="text-align: left; margin-top: 2em;">OBRZĘDT ZAKOŃCZENIA</h4>
  <p class="rubric"><span class="list-num">39.</span>Następnie szafarz, jeżeli jest kapłanem lub diakonem, zwraca się do ludu i rozkładając ręce mówi:</p>
  <p class="s-margin">Pan z wami.</p>
  <p class="rubric indent s-margin">Wszyscy odpowiadają:</p>
  <p class="s-margin">I z duchem twoim.</p>
  <p class="rubric indent s-margin">Błogosławi lud mówiąc:</p>
  <p class="s-margin">Niech was błogosławi Bóg wszechmogący, Ojciec i Syn, <span class="red">&malt;</span> i Duch Święty.</p>
  <p class="rubric indent s-margin">Wszyscy odpowiadają:</p>
  <p class="s-margin">Amen.</p>
  <p class="rubric indent s-margin">Zwykłą formułę błogosławieństwa można zastąpić uroczystym błogosławieństwem lub modlitwą nad ludem, jak to przewidziano na zakończenie Mszy św. we Mszale Rzymskim.</p>
  
  <p class="rubric b-margin"><span class="list-num">40.</span>Jeżeli szafarz nie jest kapłanem ani diakonem, wówczas wzywając błogosławieństwa Bożego i żegnając się mówi:</p>
  <p class="s-margin">Niech Bóg nas błogosławi, broni od wszelkiego zła i doprowadzi do życia wiecznego.</p>
  <p class="rubric indent s-margin">Albo:</p>
  <p class="s-margin">Niech nas błogosławi i strzeże Bóg wszechmogący i miłosierny,  Ojciec i Syn, i Duch Święty.</p>
  <p class="rubric indent s-margin">Wszyscy odpowiadają:</p>
  <div class="both-sides-header s-margin">
      <div>Amen.</div>
      <div style="text-align: right;">→ 41</div>
  </div>
  
  <p class="rubric b-margin"><span class="list-num">41.</span>Na zakończenie szafarz mówi:</p>
  <p class="s-margin">Idźcie w pokoju Chrystusa.</p>
  <p class="rubric indent s-margin">Wszyscy odpowiadają:</p>
  <p class="s-margin">Bogu niech będą dzięki.</p>
  <p class="rubric indent s-margin">Szafarz oddaje cześć Najświętszemu Sakramentowi i odchodzi.</p>
</div>