<div lang="la">
  <h1>CONSTITUTIO APOSTOLICA DE SACRAMENTO CONFIRMATIONIS</h1>
  <h2 class="red">PAULUS EPISCOPUS</h2>
  <h3>SERVUS SERVORUM DEI AD PERPETUAM REI MEMORIAM</h3>
  
  <p class="b-margin indent"><span class="small-caps">Divinæ consortium naturæ</span>, quo homines per Christi gratiam donantur, similitudinem quandam præ se fert ortus vitæ naturalis, eius incrementi et alimonii. Etenim Baptismo renati fideles Confirmationis Sacramento roborantur ac tandem in Eucharistia cibo vitæ æternæ vegetantur, ita ut hisce initiationis christianæ Sacramentis thesauros vitæ divinæ magis magisque percipiant atque ad perfectionem caritatis progrediantur. Recte quidem hæc verba sunt scripta: <em>caro abluitur, ut anima emaculetur; caro ungitur, ut, anima consecretur; caro signatur, ut et anima muniatur; caro manus impositione adumbratur, ut et anima spiritu inluminetur; caro corpore et sanguine Christi vescitur, ut et anima de Deo saginetur</em>.<a id="fn_1_t" class="fn" href="#/ordo_confirmationis/decretum/fn_1">1</a></p>
  <p class="indent">Concilium vero Œcumenicum Vaticanum II, pastoralis sui muneris conscium, hisce Sacramentis initiationis peculiares curas impendit, id præscribens, ut eourum ritus apte recognoscerentur atque fidelium captui magnis accommodarentur. Cum igitur <em>Ordo Baptismi parvulorum</em>, ex eiusdem universalis Synodi præcepto in novam formam redactus et nostro iussu editus, iam sit in usum receptus, expedit nunc ritum Confirmationis vulgari, ut unitas initiationis christianæ in suo lumine collocetur.</p>
</div>