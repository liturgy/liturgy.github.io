<div lang="pl">
  <h1>PIERWSZY TYDZIEŃ W. POSTU</h1>
  <h2>1 NIEDZIELA WIELKIEGO POSTU, ROK A</h2>
  <div class="both-sides-header">
    <div class="left">PIERWSZE CZYTANIE</div>
    <div class="right">Rdz 2, 7-9; 3, 1-7</div>
  </div>
  <p class="no-margin"><em>Stworzenie i grzech pierwszych ludzi</em></p>
  <p class="b-margin"><strong>Czytanie z Księgi Rodzaju</strong></p>
  <p class="s-margin indent">Pan Bóg ulepił człowieka z prochu ziemi i tchnął w jego nozdrza tchnienie życia, wskutek czego stał się człowiek istotą żywą.</p>
  <p class="indent">A zasadziwszy ogród w Edenie na wschodzie, Pan Bóg umieścił tam człowieka, którego ulepił. Na rozkaz Pana Boga wyrosły z gleby wszelkie drzewa miłe z wyglądu i smaczny owoc rodzące oraz drzewo życia w środku tego ogrodu i drzewo poznania dobra i zła.</p>
  <p class="indent">A wąż był bardziej przebiegły niż wszystkie zwierzęta lądowe, które Pan Bóg stworzył. On to rzekł do niewiasty: &laquo;Czy rzeczywiście Bóg powiedział: Nie jedzcie owoców ze wszystkich drzew tego ogrodu?&raquo;</p>
  <p class="indent">Niewiasta rzekła wężowi: &laquo;Owoce z drzew tego ogrodu jeść możemy, tylko o owocach z drzewa, które jest w środku ogrodu, Bóg powiedział: Nie wolno wam jeść z niego, a nawet go dotykać, abyśnie nie pomarli&raquo;.</p>
  <p class="indent">Wtedy rzekł wąż do niewiasty: &laquo;Na pewno nie umrzecie! Ale wie Bóg, że gdy pożyjecie owoc z tego drzewa, otworzą się wam oczy i tak jak Bóg będziecie znali dobro i zło&raquo;.</p>
  <p class="indent">Wtedy niewiasta spostrzegła, że drzewo to ma owoce dobre do jedzenia, że jest ono rozkoszą dla oczu i że owoce tego drzewa nadają się do zdobycia wiedzy. Zerwała zatem z niego owoc, skosztowała i dała swemu mężowi, który był z nią, a on zjadł. A wtedy otworzyły się im obojgu oczy i poznali, że są nadzy; spletli więc gałązki figowe i zrobili sobie przepaski.</p>
  <p class="s-margin indent"><strong>Oto słowo Boże.</strong></p>

  <div class="both-sides-header">
    <div class="left">PSALM RESPONSORYJNY</div>
    <div class="right">Ps 51 (50), 3-4. 5-6b. 12-13. 14 i 17 (R.: por. 3a)</div>
  </div>
  <div class="l-margin">
  <p><span class="red">Refren:</span> <strong>Zmiłuj się, Panie, bo jesteśmy grzeszni.</strong></p>
  <p class="b-margin"><span class="ps-num">3</span>Zmiłuj się nade mną, Boże, w łaskawości swojej, <span class="red">*</span><br>
    w ogromie swej litości zgładź moją nieprawość.<br>
    <span class="ps-num">4</span>Obmyj mnie zupełnie z mojej winy <span class="red">*</span><br>
    i oczyść mnie z grzechu mojego.</p>
  <p class="s-margin red">Refren.</p>
  <p class="s-margin"><span class="ps-num">5</span>Uznaję bowiem nieprawość moją, <span class="red">*</span><br>
    a grzech mój jest zawsze przede mną.<br>
    <span class="ps-num">6</span>Przeciwko Tobie samemu zgrzeszyłem <span class="red">*</span><br>
    i uczyniłem, co złe jest przed Tobą.</p>
  <p class="s-margin red">Refren.</p>
  <p class="s-margin"><span class="ps-num">12</span>Stwórz, Boże, we mnie serce czyste <span class="red">*</span><br>
    i odnów we mnie moc ducha.<br>
    <span class="ps-num">13</span>Nie odrzucaj mnie od swego oblicza <span class="red">*</span><br>
    i nie odbieraj mi świętego ducha swego.</p>
  <p class="s-margin red">Refren.</p>
  <p class="s-margin"><span class="ps-num">14</span>Przywróć mi radość Twojego zbawienia <span class="red">*</span><br>
    i wzmocnij mnie duchem ofiarnym.<br>
    <span class="ps-num">17</span>Panie, otwórz wargi moje, <span class="red">*</span><br>
    a usta moje będą głosić Twoją chwałę.</p>
  <p class="s-margin red">Refren.</p>
  </div>

  <div class="both-sides-header">
    <div class="left">DRUGIE CZYTANIE</div>
    <div class="right">Rz 5, 12-19</div>
  </div>
  <p class="no-margin"><em>Przestępstwo sprowadziło śmierć,<br>ale obficie spłynęła łaska</em></p>
  <p class="b-margin"><strong>Czytanie z Listu Świętego Pawła Apostoła do Rzymian</strong></p>
  <p class="s-margin">Bracia:</p>
  <p class="indent">Przez jednego człowieka grzech wszedł do świata, a przez grzech śmierć, i w ten sposób śmierć przeszła na wszystkich ludzi, ponieważ wszyscy zgrzeszyli. Bo i przed Prawem grzech był na świecie, grzechu się jednak nie poczytuje, gdy nie ma Prawa. A przecież śmierć rozpanoszyła się od Adama do Mojżesza nawet nad tymi, którzy nie zgrzeszyli przestępstwem na wzór Adama. On to jest typem Tego, który miał przyjść.</p>
  <p class="indent">Ale nie tak samo się rzecz z przestępstwem, jak z darem łaski. Jeżeli bowiem przestępstwo jednego sprowadziło na wszystkich śmierć, to o ileż obficiej spłynęła na nich wszystkich łaska i dar Boży, łaskawie udzielony przez jednego Człowieka, Jezusa Chrystusa. I nie tak samo ma się rzecz z tym darem, jak ze skutkiem grzechu spowodowanym przez jednego grzeszącego. Gdy bowiem jeden tylko grzech przynosi wyrok potępiający, to łaska przynosi usprawiedliwienie ze wszystkich grzechów.</p>
  <p class="indent">Jeżeli bowiem przez przestępstwo jednego śmierć zakrólowała z powodu jego jednego, to o ileż bardziej ci, którzy otrzymują obfitość łaski i daru sprawiedliwości, królować będą w życiu z powodu Jednego &ndash; Jezusa Chrystusa.</p>
  <p class="indent">A zatem, jak przestępstwo jednego sprowadziło na wszystkich ludzi wyrok potępiający, tak czyn sprawiedliwy Jednego sprowadza na wszystkich usprawiedliwienie dające życie. Albowiem jak przez nieposłuszeństwo jednego człowieka wszyscy stali się grzesznikami, tak przez posłuszeństwo Jednego wszyscy staną się sprawiedliwymi.</p>
  <p class="s-margin indent"><strong>Oto słowo Boże.</strong></p>
  
   <div class="both-sides-header">
    <div class="left">DRUGIE CZYTANIE KRÓTSZE</div>
    <div class="right">Rz 5, 12. 17-19</div>
  </div>
  <p class="no-margin"><em>Przestępstwo sprowadziło śmierć,<br>ale obficie spłynęła łaska</em></p>
  <p class="b-margin"><strong>Czytanie z Listu Świętego Pawła Apostoła do Rzymian</strong></p>
  <p class="s-margin">Bracia:</p>
  <p class="indent">Przez jednego człowieka grzech wszedł do świata, a przez grzech śmierć, i w ten sposób śmierć przeszła na wszystkich ludzi, ponieważ wszyscy zgrzeszyli.</p>
  <p class="indent">Jeżeli bowiem przez przestępstwo jednego śmierć zakrólowała z powodu jego jednego, to o ileż bardziej ci, którzy otrzymują obfitość łaski i daru sprawiedliwości, królować będą w życiu z powodu Jednego &ndash; Jezusa Chrystusa.</p>
  <p class="indent">A zatem, jak przestępstwo jednego sprowadziło na wszystkich ludzi wyrok potępiający, tak czyn sprawiedliwy Jednego sprowadza na wszystkich usprawiedliwienie dające życie. Albowiem jak przez nieposłuszeństwo jednego człowieka wszyscy stali się grzesznikami, tak przez posłuszeństwo Jednego wszyscy staną się sprawiedliwymi.</p>
  <p class="s-margin indent"><strong>Oto słowo Boże.</strong></p>
  
  <div class="both-sides-header">
    <div class="left">ŚPIEW PRZED EWANGELIĄ</div>
    <div class="right">Mt 4, 4b</div>
  </div>
  <p><span class="red">Aklamacja:</span> Chwała Tobie, Słowo Boże.</p>
  <p class="s-margin">Nie samym chlebem żyje człowiek,<br>
  lecz każdym słowem, które pochodzi z ust Bożych.</p>
  <p class="s-margin"><span class="red">Aklamacja:</span> Chwała Tobie, Słowo Boże.</p>

  <div class="both-sides-header">
    <div class="left">EWANGELIA</div>
    <div class="right">Mt 4, 1-11</div>
  </div>
  <p class="no-margin"><em>Jezus przez czterdzieści dni pości i jest kuszony</em></p>
  <p class="b-margin"><span class="red">&malt;</span> <strong>Słowa Ewangelii według Świętego Mateusza</strong></p>
  <p class="s-margin indent">Duch wyprowadził Jezusa na pustynię, aby był kuszony przez diabła. A gdy pościł już czterdzieści dni i czterdzieści nocy, poczuł w końcu głód.</p>
  <p class="indent">Wtedy przystąpił kusiciel i rzekł do Niego: &laquo;Jeśli jesteś Synem Bożym, powiedz, żeby te kamienie stały się chlebem&raquo;.</p>
  <p class="indent">Lecz On mu odparł: &laquo;Napisane jest: &bdquo;Nie samym chlebem żyje człowiek, ale każdym słowem, które pochodzi z ust Bożych&rdquo;&raquo;.</p>
  <p class="indent">Wtedy wziął Go diabeł do Miasta Świętego, postawił na szczycie narożnika świątyni i rzekł Mu: &laquo;Jeśli jesteś Synem Bożym, rzuć się w dół, napisane jest bowiem: &bdquo;Aniołom swoim da rozkaz co do ciebie, a na rękach nosić cię będą, byś przypadkiem nie uraził swej nogi o kamień&rdquo;&raquo;.</p>
  <p class="indent">Orzekł mu Jezus: &laquo;Ale napisane jest: &bdquo;Nie będziesz wystawiał na próbę Pana, Boga swego&rdquo;&raquo;.</p>
  <p class="indent">Jeszcze raz wziął Go diabeł na bardzo wysoką górę, pokazał Mu wszystkie królestwa świata oraz ich przepych i rzekł do Niego: &laquo;Dam Ci to wszystko, jeśli upadniesz i oddasz mi pokłon&raquo;.</p>
  <p class="indent">Na to rzekł mu Jezus: &laquo;Idź przecz, szatanie! Jest bowiem napisane: &bdquo;Panu, Bogu swemu, będziesz oddawał pokłon i Jemu samemu służyć będziesz&rdquo;&raquo;.</p>
  <p class="indent">Wtedy opuścił Go diabeł, a oto przystąpili aniołowie i usługiwali Mu.</p>
  <p class="s-margin indent"><strong>Oto słowo Pańskie.</strong></p>
</div>
