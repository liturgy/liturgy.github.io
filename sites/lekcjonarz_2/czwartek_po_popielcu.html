<div lang="pl">
  <h2>CZWARTEK PO POPIELCU</h2>
  <div class="both-sides-header">
    <div class="left">PIERWSZE CZYTANIE</div>
    <div class="right">Pwt 30, 15-20</div>
  </div>
  <p class="no-margin"><em>Wierność i grzech, życie i śmierć</em></p>
  <p class="b-margin"><strong>Czytanie z Księgi Powtórzonego Prawa</strong></p>
  <p class="s-margin">Mojżesz powiedział do ludu:</p>
  <p class="indent">&laquo;Patrz! Kładę dziś przed tobą życie i szczęście, śmierć i nieszczęście. Ja dziś nakazuję ci miłować Pana, Boga twego, i chodzić Jego drogami, zachowywać Jego polecenia, prawa i nakazy, abyś żył i mnożył się, a Pan, Bóg twój, będzie ci błogosławił w kraju, który idziesz posiąść.</p>
  <p class="indent">Ale jeśli serce swe odwrócisz, nie usłuchasz, zbłądzisz i będziesz oddawał pokłon cudzym bogom, służąc um &ndash; oświadczam wam dzisiaj, że na pewno zginiecie, niedługo zabawicie na ziemi, którą idziecie posiąść, po przejściu Jordanu.</p>
  <p class="indent">Biorę dziś przeciwko wam na świadków niebo i ziemię, kładę przed wami życie i śmierć, błogosławieństwo i przekleństwo. Wybierajcie więc życie, abyście żyli wy i wasze potomstwo, miłując Pana, Boga swego, słuchając Jego głosu, lgnąc do Niego; bo tu jest twoje życie i długie trwanie twego pobytu na ziemi, która Pan poprzysiągł dać przodkom twoim: Abrahamowi, Izaakowi i Jakubowi&raquo;.</p>
    <p class="s-margin indent"><strong>Oto słowo Boże.</strong></p>

  <div class="both-sides-header">
    <div class="left">PSALM RESPONSORYJNY</div>
    <div class="right">Ps 1, 1-2. 3. 4 i 6 (R.: por. Ps 40 [39], 5a)</div>
  </div>
  <div class="l-margin">
  <p><span class="red">Refren:</span> <strong>Szczęśliwy człowiek, który ufa Panu.</strong></p>
  <p class="b-margin"><span class="ps-num">1</span>Szczęśliwy człowiek, który nie idzie za radą występnych <span class="red">&dagger;</span><br>
    nie wchodzi na drogę grzeszników <span class="red">*</span><br>
    i nie zasiada w gronie szyderców,<br>
    <span class="ps-num">2</span>lecz w Prawie Pańskim upodobał sobie <span class="red">*</span><br>
    i rozmyśla nam nim dniem i nocą.</p>
  <p class="s-margin red">Refren.</p>
  <p class="s-margin"><span class="ps-num">3</span>On jest jak drzewo zasadzone nad płynącą wodą, <span class="red">*</span><br>
    które wydaje owoc w swoim czasie.<br>
    Liście jego nie więdną, <span class="red">*</span><br>
    a wszystko, co czyni, jest udane.</p>
  <p class="s-margin red">Refren.</p>
  <p class="s-margin"><span class="ps-num">4</span>Co innego grzesznicy: <span class="red">*</span><br>
    są jak plewa, którą wiatr rozmiata.<br>
    <span class="ps-num">6</span>Albowiem droga sprawiedliwych jest Panu znana, <span class="red">*</span><br>
    a droga występnych zaginie.</p>
  <p class="s-margin red">Refren.</p>
  </div>

  <div class="both-sides-header">
    <div class="left">ŚPIEW PRZED EWANGELIĄ</div>
    <div class="right">Por. Mt 4, 17</div>
  </div>
  <p><span class="red">Aklamacja:</span> Chwała Tobie, Słowo Boże.</p>
  <p class="s-margin">Pan mówi: Nawracajcie się,<br>
  bliskie jest królestwo niebieskie.</p>
  <p class="s-margin"><span class="red">Aklamacja:</span> Chwała Tobie, Słowo Boże.</p>

  <div class="both-sides-header">
    <div class="left">EWANGELIA</div>
    <div class="right">Łk 9, 22-25</div>
  </div>
  <p class="no-margin"><em>Kto straci swe życie z mego powodu, ten je zachowa</em></p>
  <p class="b-margin"><span class="red">&malt;</span> <strong>Słowa Ewangelii według Świętego Łukasza</strong></p>
  <p class="s-margin">Jezus powiedział do swoich uczniów:</p>
  <p class="indent">&laquo;Syn Człowieczy musi wiele wycierpieć: będzie odrzucony przez starszyznę, arcykapłanów i uczonych w Piśmie; zostanie zabity, a trzeciego dnia zmartwychwstanie&raquo;.</p>
  <p class="indent">Potem mówił do wszystkich: &laquo;Jeśli ktoś chce iść za Mną, niech się zaprze samego siebie, niech co dnia bierze krzyż swój i niech Mnie naśladuje. Bo kto chce zachować swoje życie, straci je, a kto straci swe życie z mego powodu, ten je zachowa. Bo cóż za korzyść dla człowieka, jeśli cały świat zyska, a siebie zatraci lub szkodę poniesie?&raquo;</p>
  <p class="s-margin indent"><strong>Oto słowo Pańskie.</strong></p>
</div>
