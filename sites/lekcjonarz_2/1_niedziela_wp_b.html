<div lang="pl">
  <h1>PIERWSZY TYDZIEŃ W. POSTU</h1>
  <h2>1 NIEDZIELA WIELKIEGO POSTU, ROK B</h2>
  <div class="both-sides-header">
    <div class="left">PIERWSZE CZYTANIE</div>
    <div class="right">Rdz 9, 8-15</div>
  </div>
  <p class="no-margin"><em>Przymierze Boga z Noem po potopie</em></p>
  <p class="b-margin"><strong>Czytanie z Księgi Rodzaju</strong></p>
  <p class="s-margin indent">Tak rzekł Bóg do Noego i do jego synów: «Oto Ja zawieram przymierze z wami i z waszym potomstwem, które po was będzie; z wszelką istotą żywą, która jest z wami: z ptactwem, ze zwierzętami domowymi i polnymi, jakie są przy was, ze wszystkimi, które wyszły z arki, z wszelkimi zwierzęciem na ziemi. Zawieram z wami przymierze, tak iż nigdy już nie zostanie zgładzona wodami potopu żadna istota żywa i już nigdy nie będzie potopu niszczącego ziemię».</p>
  <p class="indent">Po czym Bóg dodał: «A to jest znak przymierza, które Ja zawieram z wami i każdą istotą żywą, jaka jest z wami, na wieczne czasy: Łuk mój kładę na obłoki, aby był znakiem przymierza między Mną a ziemią. A gdy rozciągnę obłoki nad ziemią i gdy ukaże się ten łuk na obłokach, wtedy wspomnę na moje przymierze, które zawarłem z wami i z wszelką istotą żywą, z każdym człowiekiem; i nie będzie już nigdy wód potopu na zniszczenie żadnego istnienia».</p>
  <p class="s-margin indent"><strong>Oto słowo Boże.</strong></p>

  <div class="both-sides-header">
    <div class="left">PSALM RESPONSORYJNY</div>
    <div class="right">Ps 25 (24), 4-5. 6 i 7bc. 8-9 (R.: por. 10)</div>
  </div>
  <div class="l-margin">
  <p><span class="red">Refren:</span> <strong>Drogi Twe, Panie, to łaska i wierność.</strong></p>
  <p class="b-margin"><span class="ps-num">4</span>Daj mi poznać Twoje drogi, Panie, <span class="red">*</span><br>
    naucz mnie chodzić Twoimi ścieżkami.<br>
    <span class="ps-num">5</span>Prowadź mnie w prawdzie według swych pouczeń, <span class="red">*</span><br>
    Boże i Zbawco, w Tobie mam nadzieję.</p>
  <p class="s-margin red">Refren.</p>
  <p class="s-margin"><span class="ps-num">6</span>Wspomnij na swoje miłosierdzie, Panie, <span class="red">*</span><br>
    na swoją miłość, która trwa od wieków.<br>
    <span class="ps-num">6</span>Tylko o mnie pamiętaj w swoim miłosierdziu, <span class="red">*</span><br>
    ze względu na dobroć Twą, Panie.</p>
  <p class="s-margin red">Refren.</p>
  <p class="s-margin"><span class="ps-num">8</span>Dobry jest Pan i łaskawy, <span class="red">*</span><br>
    dlatego wskazuje drogę grzesznikom.<br>
    <span class="ps-num">9</span>Pomaga pokornym czynić dobrze, <span class="red">*</span><br>
    uczy ubogich dróg swoich.</p>
  <p class="s-margin red">Refren.</p>
  </div>

  <div class="both-sides-header">
    <div class="left">DRUGIE CZYTANIE</div>
    <div class="right">1 P 3, 18-22</div>
  </div>
  <p class="no-margin"><em>Woda chrztu nas ocala</em></p>
  <p class="b-margin"><strong>Czytanie z Pierwszego Listu Świętego Piotra Apostoła</strong></p>
  <p class="s-margin">Najdrożsi:</p>
  <p class="indent">Chrystus raz jeden umarł za grzechy, sprawiedliwy za niesprawiedliwych, aby was do Boga przyprowadzić; zabity wprawdzie na ciele, ale powołany do życia przez Ducha. W Nim poszedł ogłosić zbawienie nawet duchom zamkniętym w więzieniu, niegdyś nieposłusznym, gdy za dni Noego cierpliwość Boga naczekiwała, a budowana była arka, w której niewielu, to jest osiem dusz, zostało uratowanych przez wodę.</p>
  <p class="indent">Teraz również zgodnie z tym wzorem ratuje was ona we chrzcie nie przez obmycie z brudu cielesnego, ale przez zobowiązanie dobrego sumienia wobec Boga – dzięki zmartwychwstaniu Jezusa Chrystusa. On jest po prawicy Bożej, gdyż poszedł do nieba, gdzie poddani Mu zostali aniołowie i Władze, i Moce.</p>
  <p class="s-margin indent"><strong>Oto słowo Boże.</strong></p>
  
  <div class="both-sides-header">
    <div class="left">ŚPIEW PRZED EWANGELIĄ</div>
    <div class="right">Mt 4, 4b</div>
  </div>
  <p><span class="red">Aklamacja:</span> Chwała Tobie, Słowo Boże.</p>
  <p class="s-margin">Nie samym chlebem żyje człowiek,<br>
  lecz każdym słowem, które pochodzi z ust Bożych.</p>
  <p class="s-margin"><span class="red">Aklamacja:</span> Chwała Tobie, Słowo Boże.</p>

  <div class="both-sides-header">
    <div class="left">EWANGELIA</div>
    <div class="right">Mk 1, 12-15</div>
  </div>
  <p class="no-margin"><em>Jezus był kuszony przez Szatana,<br>aniołowie zaś Mu usługiwali</em></p>
  <p class="b-margin"><span class="red">&malt;</span> <strong>Słowa Ewangelii według Świętego Marka</strong></p>
  <p class="s-margin indent">Duch wyprowadził Jezusa na pustynię. A przebywał na pustyni czterdzieści dni, kuszony przez Szatana, i był ze zwierzętami, aniołowie zaś Mu służyli.</p>
  <p class="indent">Gdy Jan został uwięziony, Jezus przyszedł do Galilei i głosił Ewangelię Bożą. Mówił: «Czas się wypełnił i bliskie jest królestwo Boże. Nawracajcie się i wierzcie w Ewangelię!»</p>
  <p class="s-margin indent"><strong>Oto słowo Pańskie.</strong></p>
</div>
