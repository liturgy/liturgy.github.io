<div lang="la">
  <h1 class="red">CONSTITUTIO APOSTOLICA</h1>
  <h3>QUA OFFICIUM DIVINUM EX DECRETO CONCILII ŒCUMENICI VATICANI II INSTAURATUM PROMULGATUR</h3>
  <h2 class="red">PAULUS EPISCOPUS</h2>
  <h3>SERVUS SERVORUM DEI AD PERPETUAM REI MEMORIAM</h3>
  
  <p class="b-margin indent"><span class="small-caps">Laudis canticum</span>, quod in supernis sedibus omne per ævum concinitur, quodque Summus Sacerdos Christus Iesus huic exsilio invexit, Ecclesia per tot sæculorum decursum, mira formarum varietate præditum constanter fideliterque est prosecuta.</p>
  <p class="indent">Liturgia igitur Horarum paulatim ita processit, ut Ecclesiæ localis evaderet oratio, quæ statutis temporibus et locis, sacerdote præsidente, fiebat quasi necessarium quoddam complementum, quo illa divini cultus summa, quæ in Eucharistico Sacrificio continetur, ad horas vitæ humanæ redundaret et extenderetur.</p>
  <p class="indent">Liber autem divini Officii, qui pluribus additamentis sensim decursu temporum crevit, effectus est instrumentum aptum sacræ illi actioni, cui destinatur. Quoniam vero per hominum ætates in modum celebrationis mutationes satis amplæ sunt inductæ, in quibus etiam singularis divini Officii celebratio numeratur, mirum non est, si idem liber, Breviarium aliquando appellatus, ad multimodas formas est accommodatus, quæ ipsas compositionis rationes interdum afficiebant.</p>
  <p class="indent">Concilium Tridentinum, cum propter angustias temporis reformationem Breviarii absolvere non potuisset, eam rem ad Sedem Apostolicam detulit. Breviarium Romanum, quod a Decessore Nostro Sancto Pio V anno MDLXVIII promulgatum est, ante omnia, ut vehementer postulabatur, uniformitatem orationis canonicæ in Ecclesia latina importavit, quæ tunc temporis est dilapsa.</p>
  <p class="indent">Subsequentibus sæculis plura a Summis Pontificibus Xysto V, Clemente VIII, Urbano VIII, Clemente XI aliisque recognita sunt.</p>
  <p class="indent">Sanctus Pius X novum Breviarium suo iussu apparatum anno MCMXI edidit. Instaurato antiquo more CL psalmos unaquaque hebdomada recitandi, tota Psalterii dispositio est innovata, quod omnes amotæ sunt repetitiones atque facultas data componendi Psalterium feriale necnon cursum lectionis biblicæ cum Officiis Sanctorum. Præterea Officium diei dominicæ ita elatum est et auctum, ut festis Sanctorum plerumque anteponeretur.</p>
  <p class="indent">Totum rursus liturgicæ instaurationis opus susceptum est a Pio XII, qui, ut nova Psalterii interpretatio a Pontificio Instituto Biblico confecta tam in privata quam in publica recitatione adhiberetur, concessit, itemque peculiari coetui, a se anno MCMXLVII constituto, mandavit, ut hanc Breviarii quæstionem expenderet. Eadem de re ab anno MCMLV universi per orbem Episcopi interrogati sunt. Huius operæ et sollertiæ fructus coepti sunt percipi ex Decreto de rubricis ad simpliciorem formam redigendis, die XXIII mensis martii anno MCMLV edito, atque ex normis, quas de Breviario Ioannes XXIII in Codice Rubricarum anno MCMLX emisit.</p>
  <p class="indent">At cum partem tantum renovationis liturgicæ sanciret, idem Summus Pontifex Ioannes XXIII perspiciebat altiora principia, quibus res liturgica inniteretur, maiore investigatione egere; quod quidem opus Concilio OEcumenico Vaticano II mandavit, quod interea convocaverat. Sic factum est, ut illa Synodus de Liturgia universim ac de precibus horariis particulatim tam copiose ac diserte, tam religiose et valide ageret, ut vix simile quicquam in tota Ecclesiæ historia inveniatur.</p>
  <p class="indent">Dum Concilium Vaticanum adhuc celebraretur, Nobis curæ fuit, ut statim, post promulgatam Constitutionem de sacra Liturgia, eius statuta ad effectum deducerentur.</p>
  <p class="indent">Qua de causa in ipso Consilio ad exsequendam Constitutionem de sacra Liturgia, a Nobis condito, peculiaris coetus est institutus, qui, viris doctis peritisque disciplina liturgica, theologica, spirituali, pastorali adiutricem operam præbentibus, septem annos summa cum diligentia et navitate in novo libro Liturgiæ Horarum conficiendo elaboravit.</p>
  <p class="indent">Principia totiusque operis contexendi ratio necnon singulæ eius partes a prædicto Consilio atque etiam a Synodo Episcoporum, anno MCMLXVII coacta, sunt probata, consultis totius Ecclesiæ Episcopis et permultis animarum pastoribus, religiosis et laicis.</p>
  <p class="b-margin indent">Iuvat igitur ea, quæ ad novam Liturgiæ Horarum rationem ordinationemque pertinent, singillatim exponere.</p>
  
  <p class="s-margin indent"><span class="red">1.</span> Quemadmodum Constitutione a verbis <em>Sacrosanctum Concilium</em> incipiente postulatur, ratio est habita condicionum, in quibus hac ætate sacerdotes operibus apostolicis addicti versantur. Ita autem Officium est concinnatum et instructum, ut idem, cum sit oratio totius populi Dei, participare possint non solum clerici, sed etiam religiosi, quin etiam laici. Diversi ordinis et gradus hominibus ac peculiaribus eorum postulatis eo consultum est, quod variæ formæ celebrationis sunt inductæ, quibus oratio accommodari potest variis coetibus ad Horarum Liturgiam incumbentibus, secundum eorum condicionem atque vocationem.</p>
  <p class="s-margin indent"><span class="red">2.</span> Cum vero Liturgia Horarum sit sanctificatio diei, ordo orationis sic est recognitus, ut Horæ canonicæ facilius componi possent cum horis diei naturalibus, iis rerum adiunctis attentis, in quibus vita hominum nostris temporibus degitur.</p>
  <p class="indent">Quapropter Hora Prima abolita est; Laudes vero matutinæ et Vesperæ, utpote quasi quidam cardines totius Officii, maximum acceperunt momentum, siquidem iis inest indoles veræ orationis matutinæ et vespertinæ; Officium lectionis, dum pro iis, qui vigilias celebrant, indolem nocturnam servat, cuilibet tamen horæ diei accommodatur; quoad ceteras, Hora media ita disposita est, ut qui ex Tertia, Sexta, Nona unam tantum eligant Horam, hanc diei tempori, quo eam celebrent, aptent ac de cursu Psalterii per hebdomadas distributo nihil omittant.</p>
  <p class="s-margin indent"><span class="red">3.</span> Ut in Officio celebrando mens voci facilius concordet et Liturgia Horarum vere fiat «&nbsp;fons pietatis et orationis personalis nutrimentum&nbsp;»,<a id="fn_1_t" class="fn" href="#/liturgia_horarum_1/constitutio/fn_1">1</a> in novo libro Horarum onus cotidianum est nonnihil deminutum, textuum autem varietas insigniter aucta, plura adiumenta ad psalmorum meditationem præbentur, cuiusmodi sunt tituli, antiphonæ, orationes psalmicæ, atque tempora silentii pro opportunitate servandi proponuntur.</p>
  <p class="s-margin indent"><span class="red">4.</span> Secundum ordinationem Concilii,<a id="fn_2_t" class="fn" href="#/liturgia_horarum_1/constitutio/fn_2">2</a> Psalterium, hebdomadario cyclo ablato, in quattuor hebdomadas distribuitur, nova recepta interpretatione latina, quam Commissio pro nova Vulgata Bibliorum editione a Nobis condita apparavit. Qua in nova psalmorum distributione pauci quidam psalmi et versiculi asperiores omissi sunt, ratione ducta præsertim difficultatum, quæ in celebratione lingua vulgari peragenda inde essent orituræ. Præterea nova quædam cantica, ex libris Veteris Testamenti deprompta, Laudibus matutinis, ad earum spiritualem ubertatem augendam, addita sunt; in Vesperas etiam cantica sunt inducta ex Novo Testamento, quibus veluti margaritis ornantur.</p>
  <p class="s-margin indent"><span class="red">5.</span> Verbi divini thesaurus copiosior effunditur in novo ordine lectionum e sacra Scriptura sumptarum, qui ita compositus est, ut cum ordine lectionum, quæ in Missa fiunt, congruat.</p>
  <p class="indent">Pericopæ quandam unitatem argumenti universe præ se ferunt et ita selectæ sunt, ut præcipua historiæ salutis momenta per anni cursum repræsentent.</p>
  <p class="s-margin indent"><span class="red">6.</span> Secundum normas a Concilio oecumenico statutas, lectio cotidiana ex operibus sanctorum Patrum et Scriptorum ecclesiasticorum peragenda ita instaurata est, ut optima quæque e scriptis christianorum auctorum, maxime sanctorum Patrum, proponantur. Præterea, ut spirituales divitiæ horum Scriptorum abundantius suppeditentur, alterum parabitur Lectionarium ad libitum, unde uberiores fructus percipi possint.</p>
  <p class="s-margin indent"><span class="red">7.</span> E textu libri Liturgiæ Horarum ea omnia ablata sunt, quæ cum fide historiæ non conveniunt, atque adeo lectiones præsertim hagiographicæ ita recognitæ, ut singulorum Sanctorum imprimis effigies spiritualis et momentum, quod ad vitam Ecclesiæ habuerunt, exponantur in suaque luce collocentur.</p>
  <p class="s-margin indent"><span class="red">8.</span> Ad Laudes matutinas additæ sunt Preces, quibus consecratio diei et supplicationes pro inchoando opere enuntientur. Ad Vesperas vero brevis fit supplicatio, in modum orationis universalis concinnata.</p>
  <p class="indent">In fine autem huiusmodi precum resumpta est Oratio dominica; quo fit, ut, cum eadem in Missa etiam dicatur, nostris tandem temporibus mos redeat Christianitatis primævæ orationem illam ter in die proferendi.</p>
  <p class="b-margin indent">Renovata igitur atque ex integro instaurata sanctæ Ecclesiæ oratione secundum perantiquam eius traditionem et ratione habita necessitatum huius temporis, summopere optandum esse videtur, ut ea totam precationem christianam penitus pervadat, vivificet, regat, exprimat atque vitam spiritualem populi Dei efficaciter alat.</p>
  <p class="indent">Prorsus ergo fore confidimus, ut sensus illius orationis «&nbsp;sine intermissione&nbsp;» faciendæ,<a id="fn_3_t" class="fn" href="#/liturgia_horarum_1/constitutio/fn_3">3</a> quam Dominus noster Iesus Christus Ecclesiæ suæ mandavit, reviviscat, siquidem liber Liturgiæ Horarum, apta per tempora partitus, eam iugiter fulcit et adiuvat, ipsa vero actio, præsertim cum aliqua communitas eius causa est congregata, veram Ecclesiæ orantis naturam exprimit eiusque admirabile signum apparet.</p>
  <p class="indent">Oratio christiana est imprimis precatio universæ hominum communitatis, quam Christus sibi coagmentat;<a id="fn_4_t" class="fn" href="#/liturgia_horarum_1/constitutio/fn_4">4</a> hanc scilicet orationem singuli participant estque hæc unius corporis propria, dum preces funduntur, quæ ideo vocem dilectæ Sponsæ Christi, optata et vota totius populi christiani, supplicationes et implorationes pro omnium hominum necessitatibus significant.</p>
  <p class="indent">Ex corde autem Christi hæc oratio accipit unitatem. Voluit enim Redemptor noster, «&nbsp;ut quam in mortali corpore supplicationibus suis suoque sacrificio inierat vitam, eadem per sæculorum decursum non intermitteretur in Corpore suo Mystico, quod est Ecclesia&nbsp;»;<a id="fn_5_t" class="fn" href="#/liturgia_horarum_1/constitutio/fn_5">5</a> ita fit, ut oratio Ecclesiæ sit simul «&nbsp;oratio Christi cum ipsius Corpore ad Patrem&nbsp;».<a id="fn_6_t" class="fn" href="#/liturgia_horarum_1/constitutio/fn_6">6</a> Agnoscamus igitur oportet, dum Officium persolvimus, in Christo resonantes voces nostras et voces eius in nobis.<a id="fn_7_t" class="fn" href="#/liturgia_horarum_1/constitutio/fn_7">7</a></p>
  <p class="indent">Quo autem apertius hæc orationis nostræ indoles elucescat, necesse est, ut «&nbsp;ille suavis et vivus sacræ Scripturæ affectus&nbsp;»,<a id="fn_8_t" class="fn" href="#/liturgia_horarum_1/constitutio/fn_8">8</a> quem Liturgia Horarum aspirat, in omnibus reviviscat, ita ut sacra Scriptura fons præcipuus totius orationis christianæ reapse evadat. Oratio præsertim psalmorum, quæ actionem Dei in historia salutis iugiter prosequitur ac prædicat, novo affectu comprehendatur oportet a populo Dei; quod facilius eveniet, si psalmorum altior intellectus, secundum eum sensum, quo in sacra Liturgia canuntur, diligentius apud clerum promovebitur et apta catechesi omnibus fidelibus impertietur. Hæc vero sacræ Scripturæ ditior lectio non solum in Missa, sed etiam in nova Liturgia Horarum efficiet, ut historia salutis indesinenter recolatur eiusque continuatio in vita hominum efficaciter annuntietur.</p> <!-- s. 18 -->
</div>