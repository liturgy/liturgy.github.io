<div lang="la">
  <p style="text-align: center;">CAPUT I</p>
  <h2 class="s-margin">ORDO AD CONFIRMATIONEM INTRA MISSAM CONFERENDAM</h2>
  
  <p class="b-margin rubric"><span class="list-num">20.</span>Liturgia verbi peragitur ad normam rubricarum. Lectiones tamen sumi possunt sive ex toto sive ex parte vel e Missa diei vel e textibus in Ordine lectionum Missæ (nn. <span>763-767</span>) propositis et infra (nn. <span>61-65</span>) notatis.</p>
  
  <p class="b-margin rubric"><span class="list-num">21.</span>Dicto Evangelio, Episcopus (et presbyteri qui ipsi sociantur) in sede parata sedent. Confirmandi præsentantur a parocho vel ab alio presbytero vel a diacono vel etiam a catechista, secundum morem uniuscuiusque regionis, hoc modo: singuli confirmandi, si fieri potest, nominatim vocantur, singulique accedunt ad presbyterium; si vero sunt pueri, adducuntur ab uno e patrinis vel ab uno e parentibus, et coram celebrante consistunt.</p>
  <p class="indent s-margin">Si confirmandi permulti sunt, nominatim non vocantur; disponuntur tamen loco opportuno coram Episcopo.</p>
  
  <h3 style="text-align: left;">Homilia seu allocutio</h3>

  <p class="b-margin rubric"><span class="list-num">22.</span>Tunc Episcopus brevem habet homiliam, qua, illustrans ea quæ lecta sunt, confirmandos eorumque patrinos et parentes, ac totum cœtum fidelium veluti manu ducit ad profundus intellegendum Confirmationis mysterium.</p>
  <p class="indent rubric">Quod facere potest his vel similibus verbis:</p>
  <p class="b-margin indent">Apóstoli, qui de Pentecóstes, secúndum Dómini promissiónem, Spíritum Sanctum accéperant, potestátem habébant opus Baptísmi per donatiónem Spíritus Sancti perficiéndi, sicut légimus in Actibus Apostolórum. Cum sanctus Paulus super quosdam baptizátos manus imposuísset, venit Spíritus Sanctus super eos, et loquebántur linguis et prophetábant.</p>
  <p class="indent">Epíscopi, Apostolórum successóres, eádem gaudent potestáte, et sive per se sive per presbýteros ad hoc ministérium adimpléndum legítime constitútos, Spíritum Sanctum iis cónferunt, qui per Baptísmum iam sunt regeneráti.</p>
  <p class="indent">Etsi hódie advéntus Spíritus Sancti dono linguárum non amplius declarátur, fide tamen scimus illum, per que cáritas Dei in córdibus nostris diffúnditur et in unitáte fídei et multiplicitáte vocatiónum congregámur, a nobis áccipi invisibilitérque ad sanctificatiónem et unitátem Ecclésiæ operári.</p>
  <p class="indent">Donátio Spíritus Sancti, quem acceptúri estis, dilectíssimi, signáculum erit spiritále, quo vos Christi confórmes et Ecclésiæ eius membra perféctius fiétis. Spíritu enim Sancto unctus in baptísmate, quod a Ioánne recépit, ipse Christus missus est ad opus ministérii sui, ut eiúsdem Spíritus ignem in terram effúnderet.</p>
  <p class="indent">Vos ergo, qui iam baptizáti estis, nunc accipiétis virtútem Spíritus eius et cruce eius in fronte signabímini. Testimónium ígitur Passiónis et Resurrectiónis eius coram mundo perhibére debébitis, ita ut conversátio vestra, ut ait Apóstolus, sit in omni loco bonus odor Christi. Cuius  mýsticum corpus, quod est Ecclésia, Dei pópulus, divérsas ab eo áccipit grátias, quas  idem Spíritus Sanctus síngulis dívidit ad ædificatiónem córporis in unitáte et caritáte.</p>
  <p class="indent">Estóte ergo membra viva huius Ecclésiæ et, sub ductu Spíritus Sancti, ómnibus servíre studéte, sicut Christus, qui non venit ministrári, sed ministráre.</p>
  <p class="indent">Nunc autem, priúsquam Spíritum accipiátis, mementóte fídei, quam in Baptísmate proféssi estis vel paréntes et patríni vestri cum Ecclésia proféssi sunt.</p>
  
  <h3 style="text-align: left;">Renovatio promissionum baptismalium</h3>

  <p class="b-margin rubric"><span class="list-num">23.</span>Postea Episcopus interrogat confirmandos, qui omnes simul stant, dicens:</p>
  <p class="s-margin indent">Abrenuntiátis Sátanæ et ómnibus opéribus et seductiónibus eius?</p>
  <p class="rubric b-margin">Confirmandi omnes simul respondet:</p>
  <p class="s-margin indent">Abrenúntio.</p>
  <p class="rubric b-margin">Episcopus:</p>
  <p class="s-margin indent">Créditis in Deum Patrem omnipoténtem, creatórem cæli et terræ?</p>
  <p class="rubric b-margin">Confirmandi:</p>
  <p class="s-margin indent">Credo.</p>
  <p class="rubric b-margin">Episcopus:</p>
  <p class="s-margin indent">Créditis in Iesum Christum, Fílium eius únicum, Dóminum nostrum, natum ex María Vírgine, passum et sepúltum, qui a mórtuis resurréxit et sedet ad déxteram Patris?</p>
  <p class="rubric b-margin">Confirmandi:</p>
  <p class="s-margin indent">Credo.</p>
  <p class="rubric b-margin">Episcopus:</p>
  <p class="s-margin indent">Créditis in Spíritum Sanctum, Dóminum et vivificántem, qui hódie, per sacraméntum Confirmatiónis, vobis, sicut Apóstolis die Pentecóstes, singulári modo confértur?</p>
  <p class="rubric b-margin">Confirmandi:</p>
  <p class="s-margin indent">Credo.</p>
  <p class="rubric b-margin">Episcopus:</p>
  <p class="s-margin indent">Créditis in sanctam Ecclésiam cathólicam, Sanctórum communiónem, remissiónem peccatórum, carnis resurrectiónem et vitam ætérnam?</p>
  <p class="rubric b-margin">Confirmandi:</p>
  <p class="s-margin indent">Credo.</p>
  <p class="rubric b-margin">Cui professioni assentitur Episcopus, proclamans fidem Ecclesiæ:</p>
  <p class="s-margin indent">Hæc est fides nostra. Hæc est fides Ecclésiæ, quam profitéri gloriámur, in Christo Iesu Dómino nostro.</p>
  <p class="rubric b-margin">Et cœtus fidelium assentitur respondendo:</p>
  <p class="s-margin indent">Amen.</p>
  <p class="b-margin indent rubric">Pro formula <span>Hæc est fides nostra</span> aliam substituti pro opportunitate, vel etiam cantum aptum, quo communitas una voce fidem suam exprimere possit.</p>
  
  <h3 style="text-align: left;">Impositio manuum</h3>

  <p class="b-margin rubric"><span class="list-num">24.</span>Deinde Episcopus (habens apud se presbyteros qui ipsi sociantur) stans, manibus iunctis, versus ad populum, dicit:</p>
  <p class="s-margin">Orémus, dilectíssimi, Deum Patrem omnipoténtem,<br>
	ut super hos fílios adoptiónis suæ,<br>
	iam in Baptísmate ætérnæ vitæ renátos,<br>
	Spíritum Sanctum benignus effúndat,<br>
	qui illos abundántia suórum confírmet donórum,<br>
	et unctióne sua Christi, Fílii Dei, confórmes perfíciat.</p>
  <p class="rubric s-margin indent">Et omnes per aliquod temporis spatium in silentio orant.</p>
  
  <p class="b-margin rubric"><span class="list-num">25.</span>Deinde Episcopus (et presbyteri qui ipsi sociantur) manus super omnes confirmandos imponunt. Solus autem Episcopus dicit:</p>
  <p class="s-margin">Deus omnípotens, Pater Dómini nostri Iesu Christi,<br>
	qui hos fámulos tuos regenerásti<br>
	ex aqua et Spíritu Sancto,<br>
	líberans eos a peccáto,<br>
	tu, Dómine, immíte in eos Spíritum Sanctum Paráclitum;<br>
	da eis spíritum sapiéntiæ et intelléctus,<br>
	spíritum consílii et fortitúdinis,<br>
	spíritum sciéntiæ et pietátis;<br>
	adímple eos spíritu tumóris tui.<br>
	Per Christum Dóminum nostrum.<br>
	<span class="red">℟.</span> Amen.</p>

  <h3 style="text-align: left;">Chrismatio</h3>

  <p class="b-margin rubric"><span class="list-num">26.</span>Tunc Episcopo offertur a diacono sanctum Chrisma. Unusquisque confirmandorum accedit ad Episcopum; vel pro opportunitate ipse Episcopus accedit ad singulos confirmandos. Qui autem confirmandum præsentavit, ponit manum dexteram super umerum eius et dicit Episcopo nomen eius, vel confirmandus sua sponte nomen dicit.</p>
  
  <p class="b-margin rubric"><span class="list-num">27.</span>Episcopus, summitate pollicis dexteræ manus in Chrismate intincta, ducit pollice signum crucis in fronte confirmandi, dicens:</p>
  <p class="s-margin indent"><span class="red">N.</span>, áccipe signáculum Doni Spíritus Sancti.</p>
  <p class="b-margin rubric">Et confirmatus respondet:</p>
  <p class="s-margin indent">Amen.</p>
  <p class="b-margin rubric">Episcopus subdit:</p>
  <p class="s-margin indent">Pax tibi.</p>
  <p class="b-margin rubric">Confirmatus:</p>
  <p class="s-margin indent">Et cum spíritu tuo.</p>
  
  <p class="b-margin rubric"><span class="list-num">28.</span>Si autem presbyteri Episcopum adiuvant ad conferendum Sacramentum, omnia vascula sancti Chrismatis a diacono vel a ministris Episcopo offerunt, qui ea præbet unicuique ex presbyteris ad se accedenti.</p>
  <p class="rubric indent">Confirmandi accedunt ad Episcopum vel ad presbyteros; aut pro opportunitate Episcopus et presbyteri accedunt ad confirmandos, qui unguntur modo supra descripto (n. <span>27</span>).</p>
  
  <p class="b-margin rubric"><span class="list-num">29.</span>Inter unctionem cani potest aliquis cantus aptus. Post unctionem Episcopus (et presbyteri) lavat manus.</p>

  <h3 style="text-align: left;">Oratio universalis</h3>

  <p class="b-margin rubric"><span class="list-num">30.</span>Sequitur oratio universalis, hac vel simili forma a competente auctoritate statua facienda.</p>
  
  <p class="b-margin rubric">Episcopus:</p>
  <p class="s-margin">Deum Patrem omnipoténtem, fratres caríssimi, supplíciter deprecémur; unánimis sit orátio nostra, sícuti una sunt fides, spes et cáritas, quæ a Spíritu eius Sancto procédunt.</p>
  <p class="b-margin rubric">Diaconus vel minister:</p>
  <p class="s-margin">Pro iis fámulis suis,<br>
	quos donátio Spíritus Sancti confirmávit:<br>
	ut, in fide radicáti et in caritáte fundáti,<br>
	Christo Dómino testimónium sua conversatióne perhíbeant,<br>
	Dóminum precémur.</p>
  <p class="s-margin"><span class="red">℟.</span> Te rogámus, audi nos.</p>
  <p class="b-margin rubric">Diaconus vel minister:</p>
  <p class="s-margin">Pro paréntibus et patrínis eórum:<br>
	ut, quibus fídei sponsóres se præbuérunt,<br>
	eos ad sequénda Christi vestígia<br>
	verbo et exémplo hortári non désinant,<br>
	Dóminum precémur.</p>
  <p class="s-margin"><span class="red">℟.</span> Te rogámus, audi nos.</p>
  <p class="b-margin rubric">Diaconus vel minister:</p>
  <p class="s-margin">Pro Ecclésia sancta Dei, una cum Pana nostro <span class="red">N.</span>,<br>
	Episcopo nostro <span class="red">N.</span><br>
	et Epíscopis univérsis:<br>
	ut, Spíritu Sancto congregáta,<br>
	in unitáte fídei et caritátis<br>
	usque ad advéntum Dómini dilatétur et crescat,<br>
	Dóminum precémur.</p>
  <p class="s-margin"><span class="red">℟.</span> Te rogámus, audi nos.</p>
  <p class="b-margin rubric">Diaconus vel minister:</p>
  <p class="s-margin">Pro mundo univérso:<br>
	ut omnes hómines, qui unum habent Auctórem et Patrem,<br>
	sese fratres sine discrímine géneris<br>
	vel natiónis agnóscant,<br>
	et regnum Dei, quod est pax et gáudium in Spíritu Sancto,<br>
	sincéro corde requírant,<br>
	Dóminum precémur.</p>
  <p class="s-margin"><span class="red">℟.</span> Te rogámus, audi nos.</p>
  <p class="b-margin rubric">Episcopus:</p>
  <p class="s-margin">Deus, qui Apóstolis tuis Sanctum dedísti Spíritum,<br>
	et per eos eorúmque successóres<br>
	céteris fidélibus tradéndum esse vouísti,<br>
	exáudi propítius oratiónem nostram et præsta,<br>
	ut quod in ipsis evangélicæ prædicatiónis exórdiis<br>
	tua est operáta dignátio,<br>
	nunc quoque per credéntium corda diffúndat.<br>
	Per Christum Dóminum nostrum.</p>  
  
  <h3 style="text-align: left;">Liturgia eucharistica</h3>

  <p class="b-margin rubric"><span class="list-num">31.</span>Absoluta oratione universali, proceditur ad liturgiam eucharisticam, secundum Ordinem Missæ, præter ea quæ infra notantur:</p>
  <p class="rubric indent s-margin">a) Symbolum omittitur, cum professio fidei iam facta sit;</p>
  <p class="rubric indent">b) nonnulli e confirmatis se possunt cum iis coniungere, qui oblata deferunt;</p>
  <p class="rubric indent">c) quando adhibetur Canon Romanus, dicitur <span>Hanc ígitur</span> proprium.</p>

  <p class="b-margin rubric"><span class="list-num">32.</span>Confirmati adulti et, pro opportunitate, eorum patrini, parentes, coniuges et catechistæ Communionem recipere possunt sub utraque specie.</p>

  
  <h3 style="text-align: left;">Benedictio</h3>

  <p class="b-margin rubric"><span class="list-num">33.</span>Loco benedictionis consuetæ, in fine Missæ adhibetur benedictio, quæ sequitur, vel oratio super populum.</p>
  <p class="b-margin">Benedícat vos Deus Pater omnípotens,<br>
	qui vos, ex aqua et Spíritu Sancto renátos,<br>
	fílios suæ adoptiónis effécit,<br>
	et dignos sua patérna dilectióne custódiat.</p>
  <p class="s-margin"><span class="red">℟.</span> Amen.</p>
  <p class="b-margin">Benedícat vos Fílius eius unigénitus,<br>
	qui Spíritum veritátis<br>
	in Ecclésia mansúrum esse promísit,<br>
	et vos in confessióne veræ fídei sua virtúte confírmet.</p>
  <p class="s-margin"><span class="red">℟.</span> Amen.</p>
  <p class="b-margin">Benedícat vos Spíritus Sanctus,<br>
	qui ignem caritátis in córdibus discipulórum accéndit,<br>
	et cos, in unum congregátos,<br>
	ad gáudium regni Dei sine offensióne perdúcat.</p>
  <p class="s-margin"><span class="red">℟.</span> Amen.</p>
  
  <p class="b-margin rubric">Et statim additur:</p>
  <p class="s-margin">Benedícat vos omnípotens Deus,<br>
	Pater, et Fílius, <span class="red">&malt;</span> et Spíritus Sanctus.</p>
  <p class="s-margin"><span class="red">℟.</span> Amen.</p>

 <h3 style="text-align: left;">Oratio super populum</h3>
 <p class="b-margin rubric indent">Loco formulæ benedictionis prædictæ, adhiberi potest oratio super populum.</p>
 <p class="rubric indent">Diaconus vel minister dicit invitatorium: <span>Inclináte vos ad benedictiónem</span>, vel aliud.</p>
 <p class="rubric indent">Deinde Episcopus manibus super populum extensis, dicit:</p>
 <p class="b-margin">Confírma hoc, Deus, quod operátus es in nobis,<br>
	et Spíritus Sancti dona<br>
	in córdibus tuórum custódi fidélium,<br>
	ut et Christum crucifíxum<br>
	coram mundo confitéri non erubéscant,<br>
	et mandáta eius devóta caritáte perfíciant.<br>
	Per Christum Dóminum nostrum.</p>
	
  <p class="b-margin rubric">Et statim additur:</p>
  <p class="s-margin">Benedícat vos omnípotens Deus,<br>
	Pater, et Fílius, <span class="red">&malt;</span> et Spíritus Sanctus.</p>
  <p class="s-margin"><span class="red">℟.</span> Amen.</p>
</div>