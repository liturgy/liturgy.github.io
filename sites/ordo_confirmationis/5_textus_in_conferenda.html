<div lang="la">
  <p style="text-align: center;">CAPUT V</p>
  <h2 class="s-margin">TEXTUS IN CONFERENDA CONFIRMATIONE ADHIBENDI</h2>
  <h3 class="small-caps">I. Missa in conferenda Confirmatione</h3>
  
  <p class="b-margin rubric"><span class="list-num">57.</span>Hæc Missa dicitur, cum colore rubro vel albo, quando in ipsa Missa aut immediate ante vel post ipsam Missa confertur Confirmatio.</p>
  <p class="rubric indent">Adhiberi autem potest omnibus diebus, exceptis dominicis Adventus, Quadragesimæ et Paschæ, sollemnitatibus, atque feriis IV Cinerum et totius Hebdomadæ sanctæ.</p>
  
  <h4 class="red" style="text-align: center;">A</h4>
  <p class="b-margin rubric"><span class="list-num">58.</span></p>
  <div class="both-sides-header b-margin">
    <div class="left">Ant. ad introitum</div>
    <div class="right">Ez 36, 25-26</div>
  </div>
  <p>Dicit Dóminus: Effúndam super vos aquam mundam, et dabo vobis cor novum, et spíritum nobum ponam in médio vestri.</p>
  <p class="left b-margin">Collecta</p>
  <p>Præsta, quǽsumus, omnípotens et miséricors Deus,<br>
	ut Spíritus Sanctus advéniens<br>
	templum nos glóriæ suæ<br>
	dignánter inhabitándo perfíciat.<br>
	Per Dóminum.</p>
  <p class="left b-margin">Vel:</p>
  <p>Promissiónem tuam, quǽsumus, Dómine,<br>
	super nos propitiátus adímple,<br>
	ut Spíritus Sanctus advéniens<br>
	nos coram mundo testes effíciat<br>
	Evangélii Dómini nostri Iesu Christi.<br>
	Qui tecum vivit.</p>
  <p class="rubric">Aliæ orationes ad libitum, nn. <span>59, 60</span>.</p>

  <p class="left b-margin">Super oblata</p>
  <p>Famulórum tuórum, quǽsumus, Dómine,<br>
	súscipe vota cleménter, et præsta,<br>
	ut, Fílio tuo perféctius configuráti,<br>
	in testimónium eius indesinénter accréscant,<br>
	memoriále participántes redemptiónis eius,<br>
	qua Spíritum tuum nobis ipse proméruit.<br>
	Qui vivit.</p>
  <p class="rubric b-margin">Quando adhibetur Canon Romanus, dicitur <span>Hanc ígitur</span> proprium:</p>
  <p>Hanc ígitur oblatiónem servitútis nostræ,<br>
	sed et cunctæ famíliæ tuæ,<br>
	quam tíbi offérimus pro iis quoque,<br>
	quos, Baptísmate regenerátos,<br>
	confirmáre dignátus es donatióne Spíritus Sancti,<br>
	quǽsumus, Dómine, ut placátus accípias,<br>
	et propitiátus in eis tuam grátiam custódias.<br>
	<span class="red">(</span>Per Christum Dóminum nostrum. Amen.<span class="red">)</span></p>
	
  <div class="both-sides-header b-margin">
    <div class="left">Ant. ad communionem</div>
    <div class="right">Cf. Hebr 6, 4</div>
  </div>
  <p>Quicúmque illumináti estis, qui gustástis donum cæléste,<br>
	et partícipes facti estis Spíritus Sanctu,<br>
	gaudéte omnes in Dómino.</p>
	
  <p class="left b-margin">Post communionem</p>
  <p>Spíritu Sancto, Dómine, perúnctos<br>
	tuíque Fílii sacraménto nutrítos<br>
	tua in pósterum benedictióne proséquere,<br>
	ut, ómnibus adversitátibus superátis,<br>
	Ecclésiam tuam sanctitáte lætificent,<br>
	eiúsque in mundo increménta<br>
	suis opéribus et caritáte promóveant.<br>
	Per Christum.</p>
</div>