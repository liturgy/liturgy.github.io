<div lang="la">
  <h1>ORDO CONFIRMATIONIS</h1>

  <h3 style="margin-top: 80px;">PRÆNOTANDA</h3>
  
  <h4 class="small-caps" style="margin-top: 40px;">I. De Confirmationis dignitate</h4>
  
  <p class="b-margin"><span class="red list-num">1.</span>Baptizati iter christianæ initiationis prosequuntur per sacramentum Confirmationis, quo effusum accipiunt Spiritum Sanctum, qui super Apostolos die Pentecostes a Domino missus est.</p>
  <p class="b-margin"><span class="red list-num">2.</span>Hac donatione Spiritus Sancti fideles perfectius Christo conformantur et virtute roborantur, ut testimonium Christi perhibeant ad ædificationem Corporis eius in fide et caritate. Ipsis autem character seu signaculum dominicum ita imprimitur, ut sacramentum Confirmationis iterari nequeat.</p>
  
  <h4 class="small-caps">II. De officiis et ministeriis in celebratione Confirmationis</h4>
  
  <p class="b-margin"><span class="red list-num">3.</span>Ad populum Dei summopere pertinet præparatio baptizatorum ad Confirmationis sacramentum suscipiendum. Pastorum vero est curare, ut omnes baptizati ad plenam initiationem christianam perveniant, et proinde omni cura ad Confirmationem præparentur.</p>
  <p class="indent">Catechumeni adulti, qui statim post Baptismum Confirmationem sunt recepturi, auxilio fruuntur communitatis christianæ et præsertim institutione, quæ catechumenatus tempore ipsis tribuitur, ad quam operam conferunt catechistæ, patrini et Ecclesiæ localis membra, catechesi necnon celebrationibus ritualibus communibus. Eiusmodi catechumenatus ordinatio opportune aptabitur iis qui, infantes baptizati, ætate solummodo adulta ad Confirmationem accedunt.</p>
  <p class="indent">Christianorum vero parentum est plerumque de puerorum initiatione ad vitam sacramentalem sollicitos se præbere, tum spiritum fidei in ipsis formando et gradatim augendo, tum eos, ope aliquando eorum institutorum, quæ catecheticam formationem curant, præparando ad fructuosam sacramentorum Confirmationis et Eucharistiæ susceptionem. Quod parentum officium significatur quoque per ipsorum actuosam participationem sacramentorum celebrationis.</p>

  <p class="b-margin"><span class="red list-num">4.</span>Curandum erit, ut actioni sacræ natura festiva et sollemnis tribuatur, quam eius significatio pro Ecclesia locali secumfert; quod obtinetur præsertim si candidati omnes congregantur ad communem celebrationem. Universus autem populus Dei, confirmandorum familiis et amicis atque communitatis localis membris repræsentatus, ad hanc celebrationem participandam invitabitur; atque suam conabitur fidem manifestare fructibus, quos Spiritus Sanctus in ipso produxerit.</p>
  
  <p class="b-margin"><span class="red list-num">5.</span>Singulis confirmandis patrinus de more adsit, qui illos ad suscipiendum sacramentum adducet, eosdemque ministro Confirmationis ad sacram unctionem præsentabit, necnon postea iuvabit ad promissiones, quas in baptismate protulerunt fideliter exsequendas, secundum Spiritum Sanctum quem acceperunt.</p>
  <p class="indent">Attentis hodiernis pastoralibus adiunctis, expedit patrinum Baptismi, si adsit, esse etiam patrinum Confirmationis, abrogato can. 796, 1. Ita enim clarius significatur nexus inter Baptismum et Confirmationem, dum munus et officium patrini efficacius redditur.</p>
  <p class="indent">Minime tamen excluditur facultas patrinum Confirmationis proprium eligendi. Fieri etiam potest, ut parentes ipsi pueros suos præsentent. Ordinarii autem logi erit, attentis rerum et locorum adiunctis, statuere quænam ratio agendi in sua diœcesi sit servanda.</p>
  
  <p class="b-margin"><span class="red list-num">6.</span>Animarum pastores curabunt, ut patrinus, a confirmando vel eius familia electus, officio quod sibi assumit sit spiritualiter idoneus, atque his dotibus præditus:</p>
  <p class="indent s-margin">a) ad hoc manus implendum sit satis maturus;</p>
  <p class="indent s-margin">b) ad Ecclesiam catholicam pertineat, et tribus sacramentis Baptismi, Confirmationis et Eucharistiæ sit initiatus;</p>
  <p class="indent s-margin">c) ab officio patrini implendo iure non prohibeatur.</p>
  
  <p class="b-margin"><span class="red list-num">7.</span>Confirmationis minister originarius est Episcopus. Sacramentum ex more ab ipso administratur, quo apertius referatur ad primam effusionem Spiritus Sancti in die Pentecostes. Nam postquam repleti sunt Spiritu Sancto, Apostoli ipsi per manuum impositionem fidelibus Eum transmiserunt. Ita acceptio Spiritus Sancti per ministerium Episcopi arctius vinculum demonstrat, quod confirmatos coniungit Ecclesiæ, necnon mandatum acceptum de Christo testimonium inter homines perhibendi:</p>
  <p class="indent">Præter Episcopum facultate confirmandi ipso iure gaudent:</p>
  <p class="indent s-margin">a) Administrator Apostolicus, qui non sit Episcopus, Prælatus vel Abbas nullius, Vicarius et Præfectus Apostolicus, Vicarius Capitularis, intra limites sui territorii et durante munere;</p>
  <p class="indent s-margin">b) presbyter, qui ex officio sibi legitime tributo adultum aut puerum ætatis catecheticæ baptizat, vel adultum iam valide baptizatum in plenam communionem Ecclesiæ admittit;</p>
  <p class="indent s-margin">c) In mortis periculo, dummodo Episcopus commode haberi non possit vel legitime impediatur, hi qui sequuntur: parochi et vicarii parœciales, in quorum absentia, eorum vicarii cooperatores; presbyteri, qui peculiares parœcias rite constitutas regant; vicarii œconomi; vicarii substituti et vicarii adiutores.<a id="fn_t-1" class="fn" href="#/ordo_confirmationis/praenotanda/fn_1">1</a> In absentia autem omnium prædictorum, omnis sacerdos nulla censura aut canonica pœna irretitus.</p>
  
  <p class="b-margin"><span class="red list-num">8.</span>Ex vera necessitate ac peculiari de causa, uti aliquando propter multitudinem confirmandorum accedit, Confirmationis minister, de quo in n. 7, necnon minister extraordinarius peculiari Apostolicæ Sedis indulto vel a iure constitutus, presbyteros ad sacramentum ministrandum sibi sociare potest.</p>
  <p class="indent">Necesse est ut hi presbyteri:</p>
  <p class="indent s-margin">a) aut peculiari munere vel officio in diœcesi fungantur, scilicet sint aut Vicarii Generales, aut Vicarii sive Delegati episcopales, aut Vicarii districtuales seu regionales,<a id="fn_t_2" class="fn" href="#/ordo_confirmationis/praenotanda/fn_2">2</a> vel qui, Ordinarii mandato, iisdem pares ex officio habeantur;</p>
  <p class="indent s-margin">b) autem sint parochi locorum in quibus Confirmatio confertur, vel parochi locorum ad quæ confirmandi pertinent, vel presbyteri qui peculiarem operam naverunt in præparatione catechetica confirmandorum.</p>

  <h4 class="small-caps">III. De sacramenti celebratione</h4>
  
  <p class="b-margin"><span class="red list-num">9.</span>Sacramentum Confirmationis confertur per unctionem chrismatis in fronte, quæ fit manus impositione, atque per verba: <span class="red">Accipite signáculum Doni Spíritus Sancti.</span></p>
  <p class="indent">Impositio vero manuum, quæ fit super confirmandos cum oratione <span class="red">Deus omnípotens</span>, etsi ad validam sacramenti collationem non pertinet, magni tamen fiat ad integritatem ritus et pleniorem sacramenti intellegentiam assequendam.</p>
  <p class="indent">Presbyteri, qui ministro principali aliquando sociantur in conferendo sacramento, manuum impositionem una cum ipso super omnes candidatos simul peragunt, nihil tamen dicentes.</p>
  <p class="indent">Universus ritus duplicem significationem præbet. Per impositionem manuum supra confirmandos ab Episcopo ac sacerdotibus concelebrantibus factam, biblicus gestus exprimitur, quo Spiritus Sancti donum invocatur, modo optime aptato intelligentiæ populi christiani. In unctione chrismatis atque in verbis, quæ illam comitantur, clare effectus doni Spiritus Sancti significatur. Oleo odorato per manum Episcopi signatus, baptizatus accipit caracterem indelebilem, signaculum Domini, una cum dono Spiritus, quo perfectius eum Christo configurat, atque gratiam ei confert &laquo;&nbsp;odorem bonum&nbsp;&raquo; inter homines effundendi.</p>
  
  <p class="b-margin"><span class="red list-num">10.</span>Sacrum Chrisma consecratur ab Episcopo in Missa, quæ ex more feria V Hebdomadæ sanctæ huius rei causa celebratur.</p>
  
  <p class="b-margin"><span class="red list-num">11.</span>Catechumeni adulti necnon pueri qui ætate catecheseos tradendæ baptizantur, simul ac Baptismum receperunt, ad Confirmationem quoque et Eucharistiam ex more admittantur. Quod si fieri nequit, Confirmationem recipiant in alia celebratione communi (cf. n. 4). Item in celebratione communi Confirmationem et Eucharistiam recipiant adulti, qui in infantia baptizati sunt, postquam opportune fuerint præparati.</p>
  <p class="indent">Ad pueros quod attinet, in Ecclesia latina Confirmationis administratio generatim ad septimum circiter ætatis annum differtur. Ob rationes tamen pastorales, præsertim ad vehementius inculcandam in fidelium vita plenam obtemperationem Christo Domino eiusque firmum testimonium, Conferentiæ Episcopales possunt ætatem, quæ magis idonea videatur, decernere, ita ut hoc sacramentum, post congruam institutionem, ætate maturiore conferatur.</p>
  <p class="indent">Hoc in casu debitæ adhibeantur cautelæ, ut, su periculum mortis aut alius generis graves difficultates occurrant, pueri tempore opportuno confirmentur, etiam ante usum rationis, ne bono sacramenti priventur.</p>

  <p class="b-margin"><span class="red list-num">12.</span>Ad Confirmationem recipiendam requiritur ut quis sit baptizatus. Prætera, si fidelis usu rationis pollet, requiritur, ut in statu gratiæ sit constitutus, sit convenienter instructus et promissiones baptismales valeat renovare.</p>
  <p class="indent">Conferentiarum Episcopalium est subsidia pastoralia pressius definire, ut candidati, præsertim pueri, ad Confirmationem apte præparentur.</p>
  <p class="indent">Ad adultos autem quod spectat, principia serventur, opportune aptata, quæ in singulis diœcesibus vigent pro admittendis catechumenis ad Baptismus et Eucharistiam. Provideatur præsertim ut apta catechesis præcedat ac conversatio candidatorum cum communitate christiana et cum singulis fidelibus efficax et sufficiens sit ad opportunum auxilium illis afferendum, ut ipsi candidati formationem assequantur ad testimonium vitæ christianæ reddendum atque apostolatum exercendum, eorumque desiderium participandi Eucharistiam sit verum (cf. Prænotanda de Initiatione christiana adultorum, n. 19).</p>
  <p class="indent">Præparatio adulti baptizati ad Confirmationem aliquando incidit in eius præparationem ad Matrimonium. Quoties, his in casibus, prævidetur condiciones, quæ ad fructuosam Confirmationis receptionem requirantur, non posse  impleri, Ordinarium loci iudicabit num magis opportunum sit ipsam Confirmationem in tempus post celebratum Matrimonium differre.</p>
  <p class="indent">Si autem Confirmatio confertur fideli, rationis usu gaudenti et in mortis periculo versanti, præparatio spiritualis singulis in casibus conveniens, ut fieri potest, præmittatur.</p>
  
  <p class="b-margin"><span class="red list-num">13.</span>Confirmatio fit ex more intra Missam, ut magis eluceat  fundamentalis connexio huius sacramenti cum tota initiatione christiana, quæ culmen attingit in Communione corporis et sanguinis Christi. Hac ratione confirmati Eucharistiam participant, qua ipsorum initiatio christiana perficitur.</p>
  <p class="indent">Si autem confirmandi sunt puero qui nondum receperunt SS.mam Eucharistiam neque in hac actione liturgica admittuntur ad primam Communionem, aut si peculiaria rerum adiuncta id suadent, conferatur extra Missam. Quoties vero Confirmatio sine Missa confertur, præcedat sacra verbi Dei celebratio.</p>
  <p class="indent">Quoties Confirmatio intra Missam confertur convenit ut ipse minister Confirmationis Missam celebret, immo concelebret, præsertim cum presbyteris, qui forte ipsi sociantur in sacramento ministrando.</p>
  <p class="indent">Si Missa ab alio  celebratur, convenit ut Episcopus liturgiam verbi præsideat, in qua omnia peragat, quæ ex more celebranti competunt, et in fine Missæ det benedictionem.</p>
  <p class="indent">Maximi facienda est celebratio verbi Dei, a qua initium sumit ritus Confirmationis. Etenim e verbi Dei auditione promanat multiformis actio spiritus Sancti in Ecclesiam et in unumquemque baptizatorum seu confirmandorum, eaque voluntas Domini in vita christianorum manifestatur.</p>
  <p class="indent">Magnum quoque momentum tribuendum est recitationi orationis dominicæ quam confirmandi una cum populo persolvent, sive infra Missam ante Communionem sive extra Missam ante benedictionem habeatur, quia est ipse Spiritus qui orat in nobis, et christianus in Spiritu dicit: &laquo;&nbsp;Abba, Pater&nbsp;&raquo;.</p>

  <p class="b-margin"><span class="red list-num">14.</span>Nomina ministri, confirmatorum, parentum et patrinorum, diem et locum Confirmationis parochus inscribat in peculiari libro, præter adnotationem in libro baptizatorum ad normam iuris faciendam.</p>
  
  <p class="b-margin"><span class="red list-num">15.</span>Si proprius confirmati parochus non interfuerit, de collata Confirmatione minister vel per se ipse vel per alium quamprimum eundem certiorem faciat.</p>
  
  <h4 class="small-caps">IV. De aptationibus quæ in ritu Confirmationi peragi possunt</h4>

  <p class="b-margin"><span class="red list-num">16.</span>Conferentiis Episcopalibus competit, vi Constitutionis de sacra Liturgia (art. 63 b), in Ritualibus particularibus parare titulum, qui huic Pontificalis Romani titulo de Confirmatione respondeat, accommodatum singularum regionum necessitatibus, ut, actis ab Apostolica Sede recognitis, in regionibus ad quas pertinet adhibeatur.<a id="fn_t_3" class="fn" href="#/ordo_confirmationis/praenotanda/fn_3">3</a></p>

  <p class="b-margin"><span class="red list-num">17.</span>Episcoporum Conferentia considerabit num, attentis locorum et rerum adiunctis necnon ingenio et traditionibus populorum, opportunum sit:</p>
  <p class="indent s-margin">a) convenienter aptare formulas, quibus promissiones et professiones baptismales renoventur, sive ad ipsum textum in Ordine Baptismi occurrentem attendendo, sive ipsas formulas accommodando, quo aptius confirmandorum condicioni respondeant;</p>
  <p class="indent s-margin">b) alium modum inducere ad pacem per ministrum dandam post unctionem sive singulis sive omnibus simul confirmatis.</p>
  
  <p class="b-margin"><span class="red list-num">18.</span>Minister autem, singulis in casibus et attenta confirmandorum condicione, monitiones aliquas in ritum introducere poterit, atque iam exstantes opportune accommodare, ex. gr. eas ad modum collocutionis, præsertim cum pueris, proponendo, etc.</p>
  <p class="indent">Cum Confirmatio a ministro extraordinario, aut ex concessione iuris generalis aut ex peculiari indulto Sedis Apostolicæ, confertur, convenit ut ipse in homilia mentionem habeat de Episcopo ministro originario sacramenti, ac rationem illustret cur etiam presbyteris facultas confirmandi a iure vel ab Apostolicæ Sedis indulto tribuitur.</p>

  <h4 class="small-caps">V. De iis quæ præparanda sunt</h4>
  
  <p class="b-margin"><span class="red list-num">19.</span>Ad Confirmationem administrandam parentur:</p>
  <p class="indent s-margin">a) sacræ vestes, quæ ad Missæ celebrationem requiruntur sive pro Episcopo, sive, si adsunt, pro presbyteris eum adiuvantibus, cum Confirmatio confertur intra Missam, quam ipsi concelebrant; si Missa ab alio celebratur, convenit ut Confirmationis minister et presbyteri, qui ei sociantur in sacramento ministrando, Missam participent sacris vestibus induti pro Confirmationis collatione præscriptis, scilicet alba, stola et, pro ministro Confirmationis, pluviali; quæ vestes induuntur etiam cum Confirmatio extra Missam confertur.</p>
  <p class="indent">b) sedes pro Episcopo, et pro presbyteris eum adiuvantibus;</p>
  <p class="indent">c) vasculum (vel vascula) cum sacro Chrismate;</p>
  <p class="indent">d) Pontificale Romanum vel Rituale</p>
  <p class="indent">e) ea quæ necessaria sunt ad Missæ celebrationem, et, si sacra Communio hac forma distribuitur, pro Communione sub utraque specie, cum Confirmatio intra Missam confertur;</p>
  <p class="indent">f) ea quæ necessaria sunt ad manus abluendas post unctionem confirmandorum.</p>

<hr style="width: 20%;" class="b-margin">
<div class="footnotes">
  <p><a id="fn_1" class="fn" href="#/ordo_confirmationis/praenotanda/fn_1_t">1</a> Cf. <em>Canones</em> 451, 471, 476, 216 &sect; 4, 472, 474, 475.</p>
  <p><a id="fn_2" class="fn" href="#/ordo_confirmationis/praenotanda/fn_2_t">2</a> Cf. <em>Can.</em> 217, &sect; 1.</p>
  <p><a id="fn_3" class="fn" href="#/ordo_confirmationis/praenotanda/fn_3_t">3</a> Cf. <em>Ordo Baptismi parvulorum</em> (Typis Polyglottis Vaticanis 1969), Prænotanda generalia de Initiatione christiana, nn. 30-33, pp. 12-13.</p>

</div>
</div>