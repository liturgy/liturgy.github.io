<div lang="pl">
  <h1>1 TYDZIEŃ ZWYKŁY</h1>
  <h2>PONIEDZIAŁEK</h2>
  <p style="margin-top: 2em"><strong>ROK I</strong></p>
  <div class="both-sides-header">
    <div class="left">PIERWSZE CZYTANIE</div>
    <div class="right">Hbr 1, 1-6</div>
  </div>
  <p class="no-margin"><em>Bóg przemówił do nas przez Syna</em></p>
  <p class="b-margin"><strong>Czytanie z Listu do Hebrajczyków</strong></p>
  <p class="s-margin indent">Wielokrotnie i na różne sposoby przemawiał niegdyś Bóg do ojców naszych przez proroków, a w tych ostatecznych dniach przemówił do nas przez Syna. Jego to ustanowił dziedzicem wszystkich rzeczy, przez Niego też stworzył wszechświat.</p>
  <p class="indent">Ten Syn, który jest odblaskiem Jego chwały i odbiciem Jego istoty, podtrzymuje wszystko słowem swej potęgi, a dokonawszy oczyszczenia z grzechów, zasiadł po prawicy Majestatu na wysokościach. On o tyle stał się większy od aniołów, o ile dziedziczył dostojniejsze od nich imię.</p>
  <p class="indent">Do którego bowiem z aniołów powiedział Bóg kiedykolwiek: &laquo;Ty jesteś moim Synem, Ja Cię dziś zrodziłem&raquo;? I znowu: &laquo;Ja będę Mu Ojcem, a On będzie Mi Synem&raquo;? A skoro ponownie wprowadzi Pierworodnego na świat, powie: &laquo;Niech Mu oddają pokłon wszyscy aniołowie Boży&raquo;.</p>
  <p class="s-margin indent"><strong>Oto słowo Boże.</strong></p>

  <div class="both-sides-header">
    <div class="left">PSALM RESPONSORYJNY</div>
    <div class="right">Ps 97 (96), 1-2. 6 i 7c i 9 (R.: por. 7c)</div>
  </div>
  <div class="l-margin">
  <p><span class="red">Refren:</span> <strong>Hołd Mu oddajcie, wszyscy aniołowie.</strong></p>
  <p class="b-margin"><span class="ps-num">1</span>Pan króluje, wesel się, ziemio: <span class="red">*</span><br>
    radujcie się, liczne wyspy!<br>
    <span class="ps-num">2</span>Obłok i ciemność wokół Niego, <span class="red">*</span><br>
    prawo i sprawiedliwość podstawą Jego tronu.</p>
  <p class="s-margin red">Refren.</p>
  <p class="s-margin"><span class="ps-num">6</span>Jego sprawiedliwość rozgłaszają niebiosa, <span class="red">&dagger;</span><br>
    i wszystkie ludy widzą Jego chwałę. <span class="red">*</span><br>
    <span class="ps-num">7</span>Wszystkie bóstwa hołd Mu oddają.<br>
    <span class="ps-num">9</span>Ponad całą ziemią Ty jesteś wywyższony <span class="red">*</span><br>
    i nieskończenie wyższy od wszystkich bogów.</p>
  <p class="s-margin red">Refren.</p>
  </div>

  <p style="margin-top: 3em"><strong>ROK II</strong></p>
  <div class="both-sides-header">
    <div class="left">PIERWSZE CZYTANIE</div>
    <div class="right">1 Sm 1, 1-8</div>
  </div>
  <p class="no-margin"><em>Niedola niepłodnej Anny</em></p>
  <p class="b-margin"><strong>Czytanie z Pierwszej Księgi Samuela</strong></p>
  <p class="s-margin indent">Był pewien człowiek z Ramataim, Sufita z górskiej okolicy Efraima, imieniem Elkana, syn Jerochama, syna Elihu, syna Tochu, syna Sufa, Efratejczyka. Miał on dwie żony: jednej było na imię Anna, a drugiej Peninna. Peninna miała dzieci, natomiast Anna ich nie miała.</p>
  <p class="indent">Corocznie człowiek ten udawał się z miasta swego do Szilo, aby oddać pokłon i złożyć ofiarę Panu Zastępów. Byli tam dwaj synowie Helego: Chofni i Pinchas &ndash; kapłani Pana.</p>
  <p class="indent">Pewnego dnia Elkana składał ofiarę. Dał wtedy żonie swej, Peninnie, wszystkim jej synom i córkom po części ze składanej ofiary. Również Annie dał część, lecz podwójną, gdyż Annę bardzo miłował, mimo że Pan zamknął jej łono. Jej rywalka przymnażała jej smutku, aby ją rozjątrzyć z tego powodu, że Pan zamknął jej łono.</p>
  <p class="indent">I tak się działo przez wiele lat. Ile razy szła do świątyni Panna, tamta dokuczała jej w ten sposób. Anna więc płakała i nie jadła. I rzekł do niej jej mąż, Elkana: &laquo;Anno, czemu płaczesz? Dlaczego nie jesz? Czemu się twoje serce smuci? Czyż ja nie znaczę dla ciebie więcej niż dziesięciu synów?&raquo;</p>
  <p class="s-margin indent"><strong>Oto słowo Boże.</strong></p>

  <div class="both-sides-header">
    <div class="left">PSALM RESPONSORYJNY</div>
    <div class="right">Ps 116B (115), 12-13. 14-15. 16-17. 18-19 (R.: por. 17a)</div>
  </div>
  <div class="l-margin">
  <p><span class="red">Refren:</span> <strong>Złożę Ci, Boże, ofiarę pochwalną.</strong><br>
  Albo: <strong>Alleluja.</strong></p>
  <p class="b-margin"><span class="ps-num">12</span>Czym się Panu odpłacę <span class="red">*</span><br>
    za wszystko, co mi wyświadczył?<br>
    <span class="ps-num">13</span>Podniosę kielich zbawienia <span class="red">*</span><br>
    i wezwę imienia Pana.</p>
  <p class="s-margin red">Refren.</p>
  <p class="b-margin"><span class="ps-num">14</span>Wypełnię me śluby dla Pana <span class="red">*</span><br>
    przed całym Jego ludem.<br>
    <span class="ps-num">15</span>Cenna jest w oczach Pana <span class="red">*</span><br>
    śmierć Jego wyznawców.</p>
  <p class="s-margin red">Refren.</p>
  <p class="b-margin"><span class="ps-num">16</span>O Panie, jestem Twoim sługą, <span class="red">*</span><br>
    Twym sługą, synem Twojej służebnicy.<br>
	Ty rozerwałeś moje kajdany, <span class="red">&dagger;</span><br>
    <span class="ps-num">17</span>Tobie złożę ofiarę pochwalną <span class="red">*</span><br>
    i wezwę imienia Pana.</p>
  <p class="s-margin red">Refren.</p>
  <p class="b-margin"><span class="ps-num">18</span>Wypełnię me śluby dla Pana <span class="red">*</span><br>
    przed całym Jego ludem.<br>
    <span class="ps-num">19</span>W dziedzińcach Pańskiego domu, <span class="red">*</span><br>
    pośrodku ciebie, Jeruzalem.</p>
  <p class="s-margin red">Refren.</p>
  </div>
  
  
  <div class="both-sides-header">
    <div class="left">ŚPIEW PRZED EWANGELIĄ</div>
    <div class="right">Mk 1, 15</div>
  </div>
  <p><span class="red">Aklamacja:</span> Alleluja, alleluja, alleluja.</p>
  <p class="s-margin">Bliskie jest królestwo Boże.<br>
    Nawracajcie się i wierzcie w Ewangelię.</p>
  <p class="s-margin"><span class="red">Aklamacja:</span> Alleluja, alleluja, alleluja.</p>

  <p class="b-margin rubric">W poszczególne dni powszednie zamiast śpiewu przed Ewangelią można wybrać inny spośród podanych na s. <span>495-505.</span></p>
  
  <div class="both-sides-header">
    <div class="left">EWANGELIA</div>
    <div class="right">Mk 1, 14-20</div>
  </div>
  <p class="no-margin"><em>Jezus wzywa ludzi do nawrócenia<br>i powołuje pierwszych apostołów</em></p>
  <p class="b-margin"><span class="red">&malt;</span> <strong>Słowa Ewangelii według Świętego Marka</strong></p>
  <p class="s-margin indent">Gdy Jan został uwięziony, Jezus przyszedł do Galilei i głosił Ewangelię Bożą. Mówił: &laquo;Czas się wypełnił i bliskie jest królestwo Boże. Nawracajcie się i wierzcie w Ewangelię!&raquo;.</p>
  <p class="indent">Przechodząc obok Jeziora Galilejskiego, ujrzał Szymona i brata Szymonowego, Andrzeja, jak zarzucali sieć w jezioro; byli bowiem rybakami. I rzekł do nich Jezus: &laquo;Pójdźcie za Mną, a sprawię, że się staniecie rybakami ludzi&raquo;. A natychmiast, porzuciwszy sieci, poszli za Nim.</p>
  <p class="indent">Idąc nieco dalej, ujrzał Jakuba, syna Zebedeusza, i brata jego, Jana, którzy też byli w łodzi i naprawiali sieci. Zaraz ich powołał, a oni, zostawiwszy ojca swego, Zebedeusza, razem z najemnikami w łodzi, poszli za Nim.</p>
  <p class="s-margin indent"><strong>Oto słowo Pańskie.</strong></p>
</div>
