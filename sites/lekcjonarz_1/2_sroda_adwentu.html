<div lang="pl">
  <h1>DRUGI TYDZIEŃ ADWENTU</h1>
  <h2>ŚRODA</h2>
  <div class="both-sides-header">
    <div class="left">PIERWSZE CZYTANIE</div>
    <div class="right">Iz 40, 25-31</div>
  </div>
  <p class="no-margin"><em>Bóg dodaje mocy zmęczonemu</em></p>
  <p class="b-margin"><strong>Czytanie z Księgi proroka Izajasza</strong></p>
  <p class="s-margin indent">&laquo;Z kim moglibyście Mnie porównać, tak żeby mi dorównał?&raquo; &ndash; mówi Święty. Podnieście oczy w górę i patrzcie: Kto stworzył te gwiazdy? &ndash; Ten, który w szykach prowadzi ich wojsko, wszystkie je woła po imieniu. Spod takiej potęgi i olbrzymiej siły nikt się nie wymknie.</p>
  <p class="indent">Czemu mówisz, Jakubie, i ty, Izraelu, powtarzasz: &laquo;Zakryta jest moja droga przed Panem i prawo moje przez Boga pominięte?&raquo; Czy nie wiesz tego? Czy nie słyszałeś? Pan &ndash; to Bóg wieczny, Stwórca krańców ziemi. On się nie męczy ani nie nuży, Jego mądrość jest niezgłębiona. On daje siłę zmęczonemu i pomnaża moc bezsilnego. Chłopcy się męczą i nużą, chwieją się, słabnąc, młodzieńcy, lecz ci, co zaufali Panu, odzyskują siły, otrzymują skrzydła jak orły; biegną bez zmęczenia, bez znużenia idą.</p>
  <p class="s-margin indent"><strong>Oto słowo Boże.</strong></p>

  <div class="both-sides-header">
    <div class="left">PSALM RESPONSORYJNY</div>
    <div class="right">Ps 103 (102), 1b-2. 3-4. 8 i 10 (R.: por. 1b)</div>
  </div>
  <p><span class="red">Refren:</span> <strong>Chwal i błogosław, duszo moja, Pana.</strong></p>
  <p class="b-margin">Błogosław, duszo moja, Pana, <span class="red">*</span><br>
    i wszystko, co jest we mnie, święte imię Jego.<br>
    Błogosław, duszo moja, Pana <span class="red">*</span><br>
    i nie zapominaj o wszystkich Jego dobrodziejstwach.</p>
  <p class="s-margin red">Refren.</p>
  <p class="s-margin">On odpuszcza wszystkie twoje winy <span class="red">*</span><br>
    i leczy wszystkie choroby.<br>
    On twoje życie ratuje od zguby, <span class="red">*</span><br>
    obdarza cię łaską i zmiłowaniem.</p>
  <p class="s-margin red">Refren.</p>
  <p class="s-margin">Miłosierny jest Pan i łaskawy, <span class="red">*</span><br>
    nieskory do gniewu i bardzo cierpliwy.<br>
    Nie postępuje z nami według naszych grzechów <span class="red">*</span><br>
    ani według win naszych nam nie odpłaca.</p>
  <p class="s-margin red">Refren.</p>

  <div class="both-sides-header">
    <div class="left">ŚPIEW PRZED EWANGELIĄ</div>
  </div>
  <p><span class="red">Aklamacja:</span> Alleluja, alleluja, alleluja.</p>
  <p class="s-margin">Oto Pan przyjdzie, aby lud swój zbawić,<br>
    błogosławieni, którzy są gotowi wyjść Mu na spotkanie.</p>
  <p class="s-margin"><span class="red">Aklamacja:</span> Alleluja, alleluja, alleluja.</p>

  <div class="both-sides-header">
    <div class="left">EWANGELIA</div>
    <div class="right">Mt 11, 28-30</div>
  </div>
  <p class="no-margin"><em>Chrystus pokrzepia utrudzonych</em></p>
  <p class="b-margin"><span class="red">&malt;</span> <strong>Słowa Ewangelii według Świętego Mateusza</strong></p>
  <p class="s-margin">Jezus przemówił tymi słowami:</p>
  <p class="indent">&laquo;Przyjdźcie do Mnie wszyscy, którzy utrudzeni i obciążeni jesteście, a Ja was pokrzepię. Weźcie na siebie moje jarzmo i uczcie się ode Mnie, bo jestem cichy i pokornego serca, a znajdziecie ukojenie dla dusz waszych. Albowiem słodkie jest moje jarzmo, a moje brzemię lekkie&raquo;.</p>
  <p class="s-margin indent"><strong>Oto słowo Pańskie.</strong></p>
</div>
