<div lang="pl">
  <h1>DRUGI TYDZIEŃ ADWENTU</h1>
  <h2>2 NIEDZIELA ADWENTU, ROK C</h2>
  <div class="both-sides-header">
    <div class="left">PIERWSZE CZYTANIE</div>
    <div class="right">Ba 5, 1-9</div>
  </div>
  <p class="no-margin"><em>W drodze do nowego Jeruzalem</em></p>
  <p class="b-margin"><strong>Czytanie z Księgi proroka Barucha</strong></p>
  <p class="s-margin indent">Odłóż, Jeruzalem, szatę smutku i utrapienia swego, a przywdziej wspaniałe szaty chwały, dane ci na zawsze przez Pana. Przyoblecz się w płaszcz sprawiedliwości pochodzącej od Boga, włóż na głowę swą koronę chwały Przedwiecznego! Albowiem Bóg chce pokazać wspaniałość twoją wszystkiemu, co jest pod niebem. Imię twe u Boga na wieki będzie nazwane: &laquo;Pokój sprawiedliwości i chwała pobożności&raquo;.</p>
  <p class="indent">Podnieś się, Jeruzalem! Stań na miejscu wysokim, spojrzyj na wschód, zobacz twe dzieci, zgromadzone na słowo Świętego od wschodu słońca aż do zachodu, rozradowane, że Bóg o nich pamiętał. Wyszli od ciebie pieszo, pędzeni przez wrogów, a Bóg przyprowadzi ich niesionych z chwałą, jakby na tronie królewskim. Albowiem postanowił Bóg zniżyć każdą górę wysoką, pagórki odwieczne, doły zasypać do zrównania z ziemią, aby bezpiecznie mógł kroczyć Izrael w chwale Pana.</p>
  <p class="indent">Na rozkaz Pana lasy i drzewa pachnące ocieniać będą Izraela. Z radością bowiem poprowadzi Bóg Izraela do światła swej chwały z właściwą sobie sprawiedliwością i miłosierdziem.</p>
  <p class="s-margin indent"><strong>Oto słowo Boże.</strong></p>

  <div class="both-sides-header">
    <div class="left">PSALM RESPONSORYJNY</div>
    <div class="right">Ps 126 (125), 1b-2b. 2c-3. 4-5. 6 (R.: por. 3a)</div>
  </div>
  <p><span class="red">Refren:</span> <strong>Pan Bóg uczynił wielkie rzeczy dla nas.</strong></p>
  <p class="b-margin">Gdy Pan odmienił los Syjonu, <span class="red">*</span><br>
    wydawało się nam, że śnimy.<br>
    Usta nasze były pełne śmiechu, <span class="red">*</span><br>
    a język śpiewał z radości.</p>
  <p class="s-margin red">Refren.</p>
  <p class="s-margin">Mówiono wtedy między narodami: <span class="red">*</span><br>
    &laquo;Wielkie rzeczy im Pan uczynił&raquo;.<br>
    Pan uczynił nam wielkie rzeczy <span class="red">*</span><br>
    i radość nas ogarnęła.</p>
  <p class="s-margin red">Refren.</p>
  <p class="s-margin">Odmień znowu nasz los, o Panie, <span class="red">*</span><br>
    jak odmieniasz strumienie na Południu.<br>
    Ci, którzy we łzach sieją, <span class="red">*</span><br>
    żąć będą w radości.</p>
  <p class="s-margin red">Refren.</p>
  <p class="s-margin">Idą i płaczą, <span class="red">*</span><br>
    niosąc ziarno na zasiew,<br>
    lecz powrócą z radością, <span class="red">*</span><br>
    niosąc swoje snopy.</p>
  <p class="s-margin red">Refren.</p>

  <div class="both-sides-header">
    <div class="left">DRUGIE CZYTANIE</div>
    <div class="right">Flp 1, 4-6. 8-11</div>
  </div>
  <p class="no-margin"><em>Bądźcie czyści i bez zarzutu na dzień Chrystusa</em></p>
  <p class="b-margin"><strong>Czytanie z Listu Świętego Pawła Apostoła do Filipian</strong></p>
  <p class="s-margin">Bracia:</p>
  <p class="indent">Zawsze, w każdej modlitwie, z radością zanoszę prośbę za was wszystkich &ndash; z powodu waszego udziału w szerzeniu Ewangelii od pierwszego dnia aż do chwili obecnej. Mam właśnie ufność, że Ten, który zapoczątkował w was dobre dzieło, dokończy go do dnia Chrystusa Jezusa.</p>
  <p class="indent">Albowiem Bóg jest mi świadkiem, jak gorąco tęsknię za wami wszystkimi ożywiony miłością Chrystusa Jezusa. A modlę się o to, by miłość wasza doskonaliła się coraz bardziej i bardziej w głębszym poznaniu i wszelkim wyczuciu dla oceny tego, co lepsze, abyście byli czyści i bez zarzutu na dzień Chrystusa, napełnieni plonem sprawiedliwości, który przynosimy przez Jezusa Chrystusa, na chwałę i cześć Boga.</p>
  <p class="s-margin indent"><strong>Oto słowo Boże.</strong></p>

  <div class="both-sides-header">
    <div class="left">ŚPIEW PRZED EWANGELIĄ</div>
    <div class="right">Łk 3, 4c. 6</div>
  </div>
  <p><span class="red">Aklamacja:</span> Alleluja, alleluja, alleluja.</p>
  <p class="s-margin">Przygotujcie drogę Panu, prostujcie ścieżki dla Niego;<br>
    wszyscy ludzie ujrzą zbawienie Boże.</p>
  <p class="s-margin"><span class="red">Aklamacja:</span> Alleluja, alleluja, alleluja.</p>

  <div class="both-sides-header">
    <div class="left">EWANGELIA</div>
    <div class="right">Łk 3, 1-6</div>
  </div>
  <p class="no-margin"><em>Wszyscy ludzie ujrzą zbawienie Boże</em></p>
  <p class="b-margin"><span class="red">&malt;</span> <strong>Słowa Ewangelii według Świętego Łukasza</strong></p>
  <p class="s-margin indent">Było to w piętnastym roku rządów Tyberiusza cezara. Gdy Poncjusz Piłat był namiestnikiem Judei, Herod tetrarchą Galilei, brat jego Filip tetrarchą Iturei i Trachonitydy, Lizaniasz tetrarchą Abileny; za najwyższych kapłanów Ananiasza i Kajfasza skierowane zostało słowo Boże do Jana, syna Zachariasza, na pustyni.</p>
  <p class="indent">Obchodził więc całą okolicę nad Jordanem i głosił chrzest nawrócenia dla odpuszczenia grzechów, jak jest napisane w księdze mów proroka Izajasza:</p>
  <p class="indent">&laquo;Głos wołającego na pustyni: Przygotujcie drogę Panu, prostujcie ścieżki dla Niego! Każda dolina zostanie wypełniona, każda góra i pagórek zrównane, drogi kręte staną się prostymi, a wyboiste drogami gładkimi! I wszyscy ludzie ujrzą zbawienie Boże&raquo;.</p>
  <p class="s-margin indent"><strong>Oto słowo Pańskie.</strong></p>
</div>