<div lang="pl">
  <h1>7 STYCZNIA</h1>
  <h2 class="no-margin">albo w poniedziałek po Objawieniu Pańskim</h2>
  
  <div class="both-sides-header">
    <div class="left">PIERWSZE CZYTANIE</div>
    <div class="right">1 J 3, 22 &ndash; 4, 6</div>
  </div>
  <p class="no-margin"><em>Badajcie duchy, czy są z Boga</em></p>
  <p class="b-margin"><strong>Czytanie z Pierwszego Listu Świętego Jana Apostoła</strong></p>
  <p class="s-margin">Najmilsi:</p>
  <p class="indent">O co prosić będziemy, otrzymamy od Boga, ponieważ zachowujemy Jego przykazania i czynimy to, co się Jemu podoba.</p>
  <p class="indent">Przykazanie zaś Jego jest takie, abyśmy wierzyli w imię Jego Syna, Jezusa Chrystusa, i miłowali się wzajemnie tak, jak nam nakazał. Kto wypełnia Jego przykazania, trwa w Bogu, a Bóg w nim; a to, że trwa On w nas, poznajemy po Duchu, którego nam dał.</p>
  <p class="indent">Umiłowani, nie każdemu duchowi dowierzajcie, ale badajcie duchy, czy są z Boga, gdyż wielu fałszywych proroków pojawiło się na świecie. Po tym poznajecie Ducha Bożego: każdy duch, który uznaje, że Jezus Chrystus przyszedł w ciele, jest z Boga. Żaden zaś duch, który nie uznaje Jezusa, nie jest z Boga; i to jest duch antychrysta, który &ndash; jak słyszeliście &ndash; nadchodzi i już teraz przebywa na świecie.</p>
  <p class="indent">Wy, dzieci, jesteście z Boga i zwyciężyliście ich, ponieważ większy jest Ten, który w was jest, od tego, który jest w świecie. Oni są ze świata, dlatego mówią od świata, a świach ich nie słucha. My jesteśmy z Boga, kto zna Boga, słucha nas. Kto nie jest z Boga, nas nie słucha. W ten sposób poznajemy ducha prawdy i ducha fałszu.</p>
  <p class="s-margin indent"><strong>Oto słowo Boże.</strong></p>
  
  <div class="both-sides-header">
    <div class="left">PSALM RESPONSORYJNY</div>
    <div class="right">Ps 2, 7-8. 10-12a (R.: por. 8a)</div>
  </div>
  <div class="l-margin">
  <p><span class="red">Refren:</span> <strong>Dam Ci nagrody w Twoje posiadanie.</strong></p>
  <p class="b-margin"><span class="ps-num">7</span>Wyrok Pański ogłoszę: <span class="red">&dagger;</span><br>
    On rzekł do mnie: &laquo;Ty jesteś moim Synem, <span class="red">*</span><br>
    Ja dzisiaj zrodziłem Ciebie.<br>
    <span class="ps-num">8</span>Żądaj, a dam Ci w dziedzictwo narody <span class="red">*</span><br>
    i krańce ziemi w posiadanie Twoje&raquo;.</p>
  <p class="s-margin red">Refren.</p>
  <p class="s-margin"><span class="ps-num">10</span>A teraz, królowie, zrozumcie, <span class="red">*</span><br>
	nauczcie się, sędziowie ziemi.<br>
    <span class="ps-num">11</span>Służcie Panu z bojaźnią, <span class="red">*</span><br>
    <span class="ps-num">12</span>z drżeniem całujcie Mu stopy.</p>
  <p class="s-margin red">Refren.</p>
  </div>
  
  <div class="both-sides-header">
    <div class="left">ŚPIEW PRZED EWANGELIĄ</div>
    <div class="right">Por. Mt 4, 23</div>
  </div>
  <p><span class="red">Aklamacja:</span> Alleluja, alleluja, alleluja.</p>
  <p class="s-margin">Jezus głosił Ewangelię o królestwie<br>
    i leczył wszystkie choroby wśród ludu.</p>
  <p class="s-margin"><span class="red">Aklamacja:</span> Alleluja, alleluja, alleluja.</p>
  
  <div class="both-sides-header">
    <div class="left">EWANGELIA</div>
    <div class="right">Mt 4, 12-17. 23-25</div><br>
  </div>
  <p class="no-margin"><em>Bliskie jest królestwo niebieskie</em></p>
  <p class="b-margin"><span class="red">&malt;</span> <strong>Słowa Ewangelii według Świętego Mateusza</strong></p>
  <p class="s-margin indent">Gdy Jezus posłyszał, że Jan został uwięziony, usunął się do Galilei. Opuścił jednak Nazaret, przyszedł i osiadł w Kafarnaum nad jeziorem, na pograniczu ziem Zabulona i Neftalego. Tak miało się spełnić słowo proroka Izajasza:</p>
  <p class="indent">&laquo;Ziemia Zabulona i ziemia Neftalego, na drodze ku morzu, Zajordanie, Galilea pogan! Lud, który siedział w ciemności, ujrzał światło wielkie, i mieszkańcom cienistej krainy śmierci wzeszło światło&raquo;.</p>
  <p class="indent">Odtąd począł Jezus nauczał i mówić: &laquo;Nawracajcie się, albowiem bliskie jest królestwo niebieskie&raquo;.</p>
  <p class="indent">I obchodził Jezus całą Galileę, nauczając w tamtejszych synagogach, głosząc Ewangelię o królestwie i lecząc wszelkie choroby i wszelkie słabości wśród ludu. A wieść o Nim rozeszła się po całej Syrii. Przynoszono więc do Niego wszystkich cierpiących, których nękały rozmaite choroby i dolegliwości: opętanych, epileptyków i paralityków. A On ich uzdrawiał i szły za Nim liczne tłumy z Galilei i z Dekapolu, z Jerozolimy, z Judei i z Zajordania.</p>
  <p class="s-margin indent"><strong>Oto słowo Pańskie.</strong></p>
</div>