<div lang="pl">
  <h1>10 STYCZNIA<br>albo w czwartek po Objawieniu Pańskim</h1>
  
  <div class="both-sides-header">
    <div class="left">PIERWSZE CZYTANIE</div>
    <div class="right">1 J 4, 19 &ndash; 5, 4</div>
  </div>
  <p class="no-margin"><em>Kto miłuje Boga, niech miłuje brata</em></p>
  <p class="b-margin"><strong>Czytanie z Pierwszego Listu Świętego Jana Apostoła</strong></p>
  <p class="s-margin">Najmilsi:</p>
  <p class="indent">My miłujemy Boga, ponieważ Bóg sam pierwszy nas umiłował. Jeśliby ktoś mówił: &laquo;Miłuję Boga&raquo;, a brata swego nienawidził, jest kłamcą, albowiem kto nie miłuje brata swego, którego widzi, nie może miłować Boga, którego nie widzi. Takie zaś mamy od Niego przykazanie, aby ten, kto miłuje Boga, miłował też i brata swego.</p>
  <p class="indent">Każdy, kto wierzy, że Jezus jest Mesjaszem, z Boga się narodził; i każdy miłujący Tego, który dał życie, miłuje również tego, kto życie od Niego otrzymał. Po tym poznajemy, że miłujemy dzieci Boże, gdy miłujemy Boga i wypełniamy Jego przykazania, albowiem miłość względem Boga polega na spełnianiu Jego przykazań, a przykazania Jego nie są ciężkie. Wszystko bowiem, co z Boga zrodzone, zwycięża świat; tym właśnie zwycięstwem, które zwyciężyło świat, jest nasza wiara.</p>
  <p class="s-margin indent"><strong>Oto słowo Boże.</strong></p>
  
  <div class="both-sides-header">
    <div class="left">PSALM RESPONSORYJNY</div>
    <div class="right">Ps 72 (71), 1b-2. 14 i 15bc. 17 (R.: por. 11)</div>
  </div>
  <div class="l-margin">
  <p><span class="red">Refren:</span> <strong>Uwielbią Pana wszystkie ludy ziemi.</strong></p>
  <p class="b-margin"><span class="ps-num">1</span>Boże, przekaż Twój sąd królowi, <span class="red">*</span><br>
    a Twoją sprawiedliwość synowi królewskiemu.<br>
    <span class="ps-num">2</span>Aby Twoim ludem rządził sprawiedliwie <span class="red">*</span><br>
    i ubogimi według prawa.</p>
  <p class="s-margin red">Refren.</p>
  <p class="s-margin"><span class="ps-num">14</span>Wybawi ich od krzywdy i przemocy, <span class="red">*</span><br>
    gdyż krew ich cenna jest w jego oczach.<br>
    <span class="ps-num">15</span>Zawsze będą się modlić za niego, <span class="red">*</span><br>
    nieustannie błogosławić mu będą.</p>
  <p class="s-margin red">Refren.</p>
  <p class="s-margin"><span class="ps-num">17</span>Niech jego imię trwa na wieki, <span class="red">*</span><br>
    jak długo świeci słońce, niech trwa jego imię.<br>
    Niech jego imieniem wzajemnie się błogosławią, <span class="red">*</span><br>
    niech wszystkie narody życzą mu szczęścia.</p>
  <p class="s-margin red">Refren.</p>
  </div>
  
  <div class="both-sides-header">
    <div class="left">ŚPIEW PRZED EWANGELIĄ</div>
    <div class="right">Por. Łk 4, 18</div>
  </div>
  <p><span class="red">Aklamacja:</span> Alleluja, alleluja, alleluja.</p>
  <p class="s-margin">Pan posłał Mnie, abym ubogim niósł dobrą nowinę,<br>
    więźniom głosił wolność.</p>
  <p class="s-margin"><span class="red">Aklamacja:</span> Alleluja, alleluja, alleluja.</p>
  
  <div class="both-sides-header">
    <div class="left">EWANGELIA</div>
    <div class="right">Łk 4, 14-22a</div><br>
  </div>
  <p class="no-margin"><em>Jezus jest Mesjaszem zapowiedzianym przez proroków</em></p>
  <p class="b-margin"><span class="red">&malt;</span> <strong>Słowa Ewangelii według Świętego Łukasza</strong></p>
  <p class="s-margin indent">Jezus powrócił mocą Ducha do Galilei, a wieść o Nim rozeszła się po całej okolicy. On zaś nauczał w ich synagogach, wysławiany przez wszystkich.</p>
  <p class="indent">Przyszedł również do Nazaretu, gdzie się wychował. W dzień szabatu udał się swoim zwyczajem do synagogi i powstał, aby czytać.</p>
  <p class="indent">Podano Mu księgę proroka Izajasza. Rozwinąwszy księgę, znalazł miejsce, gdzie było napisane: &laquo;Duch Pański spoczywa na Mnie, ponieważ Mnie namaścił i posłał Mnie, abym ubogim niósł dobrą nowinę, więźniom głosił wolność, a niewidomym przejrzenie; abym uciśnionym odsyłał wolnymi, abym obwoływał rok łaski Pana&raquo;.</p>
  <p class="indent">Zwinąwszy księgę, oddał słudze i usiadł; a oczy wszystkich w synagodze były w Niego utkwione.</p>
  <p class="indent">Począł więc mówić do nich: &laquo;Dziś spełniły się te słowa Pisma, które słyszeliście&raquo;. A wszyscy przyświadczali Mu i dziwili się pełnym łaski słowom, które płynęły z ust Jego.</p>
  <p class="s-margin indent"><strong>Oto słowo Pańskie.</strong></p>
</div>