<div lang="pl">
  <h2>18 GRUDNIA</h2>
  <div class="both-sides-header">
    <div class="left">PIERWSZE CZYTANIE</div>
    <div class="right">Jr 23, 5-8</div>
  </div>
  <p class="no-margin"><em>Mesjasz będzie potomkiem Dawida</em></p>
  <p class="b-margin"><strong>Czytanie z Księgi proroka Jeremiasza</strong></p>
  <p class="s-margin indent">&laquo;Oto nadchodzą dni &ndash; mówi Pan &ndash; kiedy wzbudzę Dawidowi Odrośl sprawiedliwą. Będzie panował jako król, postępując roztropnie, i będzie wykonywał prawo i sprawiedliwość na ziemi. W jego dniach Juda dostąpi zbawienia, a Izrael będzie mieszkał bezpiecznie. To zaś będzie imię, którym go będą nazywać: &bdquo;Pan naszą sprawiedliwością&rdquo;.</p>
  <p class="indent">Dlatego właśnie nadchodzą dni &ndash; mówi Pan &ndash; kiedy nie będą już mówić: Na życie Pana, który wyprowadził synów Izraela z ziemi egipsliej, lecz raczej: Na życie Pana, który wyprowadził i przywrócił pokolenie domu Izraela z ziemi północnej i ze wszystkich ziem, po których ich rozproszył; tak że będą mogli mieszkać na swej ziemi&raquo;.</p>
  <p class="s-margin indent"><strong>Oto słowo Boże.</strong></p>

  <div class="both-sides-header">
    <div class="left">PSALM RESPONSORYJNY</div>
    <div class="right">Ps 72 (71), 1b-2. 12-13. 18-19ab (R.: por. 7)</div>
  </div>
  <div class="l-margin">
  <p><span class="red">Refren:</span> <strong>Pokój zakwitnie, kiedy Pan przybędzie.</strong></p>
  <p class="b-margin"><span class="ps-num">1</span>Boże, przekaż Twój sąd królowi, <span class="red">*</span><br>
    a Twoją sprawiedliwość synowi królewskiemu.<br>
    <span class="ps-num">2</span>Aby Twoim ludem rządził sprawiedliwie <span class="red">*</span><br>
    i ubogimi według prawa.</p>
  <p class="s-margin red">Refren.</p>
  <p class="s-margin"><span class="ps-num">12</span>Wyzwoli bowiem biedaka, który go wzywa, <span class="red">*</span><br>
    i ubogiego, który nie ma opieki.<br>
    <span class="ps-num">13</span>Zmiłuje się nad biednym i ubogim, <span class="red">*</span><br>
    nędzarza ocali od śmierci.</p>
  <p class="s-margin red">Refren.</p>
  <p class="s-margin"><span class="ps-num">18</span>Błogosławiony niech będzie Pan, Bóg Izraela, <span class="red">*</span><br>
    który sam czyni cuda.<br>
    <span class="ps-num">19</span>Na wieki niech będzie błogosławione Jego imię, <span class="red">*</span><br>
    a Jego chwała niech wypełni ziemię.</p>
  <p class="s-margin red">Refren.</p>
  </div>

  <div class="both-sides-header">
    <div class="left">ŚPIEW PRZED EWANGELIĄ</div>
  </div>
  <p><span class="red">Aklamacja:</span> Alleluja, alleluja, alleluja.</p>
  <p class="s-margin">Wodzu domu Izraela, który na SYnaju dałeś prawo Mojżeszowi,<br>
    przyjdź nas odkupić mocą Twojego ramienia.</p>
  <p class="s-margin"><span class="red">Aklamacja:</span> Alleluja, alleluja, alleluja.</p>

  <div class="both-sides-header">
    <div class="left">EWANGELIA</div>
    <div class="right">Mt 1, 18-24</div>
  </div>
  <p class="no-margin"><em>Jezus urodzi się z Maryi<br>zaślubionej Józefowi, potomkowi Dawida</em></p>
  <p class="b-margin"><span class="red">&malt;</span> <strong>Słowa Ewangelii według Świętego Mateusza</strong></p>
  <p class="s-margin indent">Z narodzeniem Jezusa Chrystusa było tak.</p>
  <p class="indent">Po zaślubinach Matki Jego, Maryi, z Józefem, wpierw nim zamieszkali razem, znalazła się brzemienną za sprawą Ducha Świętego. Mąż Jej, Józef, który był człowiekiem sprawiedliwym i nie chciał narazić Jej na zniesławienie, zamierzał oddalić Ją potajemnie.</p>
  <p class="indent">Gdy powziął tę myśl, oto anioł Pański ukazał mu się we śnie i rzekł: &laquo;Józefie, synu Dawida, nie bój się wziąć do siebie Maryi, twej Małżonki; albowiem z Ducha Świętego jest to, co się w Niej poczęło. Porodzi Syna, któremu nadasz imię Jezus, On bowiem zbawi swój lud od jego grzechów&raquo;.</p>
  <p class="indent">A stało się to wszystko, aby się wypełniło słowo Pańskie powiedziane przez Proroka: &laquo;Oto Dziewica pocznie i porodzi Syna, któremu nadadzą imię Emmanuel&raquo;, to znaczy Bóg z nami.</p>
  <p class="indent">Zbudziwszy się ze snu, Józef uczynił tak, jak mu polecił anioł Pański: wziął swoją Małżonkę do siebie.</p>
  <p class="s-margin indent"><strong>Oto słowo Pańskie.</strong></p>
</div>
