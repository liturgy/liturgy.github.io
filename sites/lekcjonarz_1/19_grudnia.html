<div lang="pl">
  <h2>19 GRUDNIA</h2>
  <div class="both-sides-header">
    <div class="left">PIERWSZE CZYTANIE</div>
    <div class="right">Sdz 13, 2-7. 24-25a</div>
  </div>
  <p class="no-margin"><em>Anioł zapowiada narodzenie Samsona</em></p>
  <p class="b-margin"><strong>Czytanie z Księgi Sędziów</strong></p>
  <p class="s-margin indent">W Sorea, w pokoleniu Dana, żył pewien mąż imieniem Manoach. Żona jego była niepłodna i nie rodziła. Anioł Pański ukazał się owej kobiecie, mówiąc jej: &laquo;Oto teraz jesteś niepłodna i nie rodziłaś, ale poczniesz i porodzisz syna. Lecz odtąd strzeż się: nie pij wina ani sycery i nie jedz nic nieczystego. Oto poczniesz i porodzisz syna, a brzytwa nie dotnie jego głowy, gdyż chłopiec ten będzie Bożym nazirejczykiem od chwili urodzenia. On to zacznie wybawiać Izraela z rąk filistyńskich&raquo;.</p>
  <p class="indent">Poszłą więc kobieta do swego męża i tak rzekła do niego: &laquo;Przyszedł do mnie mąż Boży, którego oblicze było jakby obliczem anioła Bożego, pełne dostojeństwa. Nie pytałam go, skąd przybył, a on nie oznajmił mi swego imienia. Rzekł do mnie: &bdquo;Oto poczniesz i porodzisz syna, lecz odtąd nie pij wina ani sycery, ani nie jedz nic nieczystego, bo chłopiec ten będzie Bożym nazirejczykiem od chwili urodzenia aż do swojej śmierci&rdquo;&raquo;.</p>
  <p class="indent">Urodziła więc owa kobieta syna i nazwała go imieniem Samson. Chłopiec rósł, a Pan mu błogosławił. Duch Pana zaś począł na niego oddziaływać.</p>
  <p class="s-margin indent"><strong>Oto słowo Boże.</strong></p>

  <div class="both-sides-header">
    <div class="left">PSALM RESPONSORYJNY</div>
    <div class="right">Ps 71 (70), 3-4a. 5-6b. 16-17 (R.: por. 8a)</div>
  </div>
  <div class="l-margin">
  <p><span class="red">Refren:</span> <strong>Będę opiewał chwałę Twoją, Boże.</strong></p>
  <p class="b-margin"><span class="ps-num">3</span>Bądź dla mnie skałą schronienia <span class="red">*</span><br>
    i zamkiem warownym, aby mnie ocalić,<br>
    <span class="ps-num">4</span>bo Ty jesteś moją opoką i twierdzą. <span class="red">*</span><br>
    Boże mój, wyrwij mnie z rąk niegodziwca.</p>
  <p class="s-margin red">Refren.</p>
  <p class="s-margin"><span class="ps-num">5</span>Bo Ty, mój Boże, jesteś moją nadzieją, <span class="red">*</span><br>
    Panie, Tobie ufam od młodości.<br>
    <span class="ps-num">6</span>Ty byłeś moją podporą od dnia narodzin, <span class="red">*</span><br>
    od łona matki moim opiekunem.</p>
  <p class="s-margin red">Refren.</p>
  <p class="s-margin"><span class="ps-num">16</span>Opowiem o potędze Pana, <span class="red">*</span><br>
    będę przypominał tylko Twoją sprawiedliwość.<br>
    <span class="ps-num">17</span>Boże, Ty mnie uczyłeś od mojej młodości <span class="red">*</span><br>
    i do tej chwili głoszę Twoje cuda.</p>
  <p class="s-margin red">Refren.</p>
  </div>

  <div class="both-sides-header">
    <div class="left">ŚPIEW PRZED EWANGELIĄ</div>
  </div>
  <p><span class="red">Aklamacja:</span> Alleluja, alleluja, alleluja.</p>
  <p class="s-margin">Korzeniu Jessego, który stoisz jako sztandar narodów,<br>
    przyjdź nas uwolnić, racz dłużej nie zwlekać.</p>
  <p class="s-margin"><span class="red">Aklamacja:</span> Alleluja, alleluja, alleluja.</p>

  <div class="both-sides-header">
    <div class="left">EWANGELIA</div>
    <div class="right">Łk 1, 5-25</div>
  </div>
  <p class="no-margin"><em>Archanioł Gabriel zapowiada narodzenie Jana Chrzciciela</em></p>
  <p class="b-margin"><span class="red">&malt;</span> <strong>Słowa Ewangelii według Świętego Łukasza</strong></p>
  <p class="s-margin indent">Za czasów Heroda, która Judei, żył pewien kapłan, imieniem Zachariasz, z oddziału Abiasza. Miał on żonę z rodu Aarona, a na imię było jej Elżbieta. Oboje byli sprawiedliwi wobec Boga i postępowali nienagannie według wszystkich przykazań i przepisów Pańskich. Nie mieli jednak dziecka, ponieważ Elżbieta była niepłodna; oboje zaś już posunęli się w latach.</p>
  <p class="indent">Kiedy Zachariasz według wyznaczonej dla swego oddziału kolei pełnił służbę kapłańską przed Bogiem, jemu zgodnie ze zwyczajem kapłańskim przypadł w udziale los, żeby wejść do przybytku Pańskiego i złożyć ofiarę kadzenia. A cały lud modlił się na zewnątrz w czasie ofiary kadzenia.</p>
  <p class="indent">Wtedy ukazał mu się anioł Pański, stojący po prawej stronie ołtarza kadzenia. Przeraził się na ten widok Zachariasz i strach padł na niego.</p>
  <p class="indent">Lecz anioł rzekł do niego: &laquo;Nie bój się, Zachariaszu! Twoja prośba została wysłuchana: żona twoja, Elżbieta urodzi ci syna i nadasz mu imię Jan. Będzie to dla ciebie radość i wesele; i wielu cieszyć się będzie z jego narodzin. Będzie bowiem wielki i oczach Pana; wina i sycery pić nie będzie i już w łonie matki napełniony zostanie Duchem Świętym. Wielu spośród synów Izraela nawróci do Pana, ich Boga; on sam pójdzie przed Nim w duchu i z mocą Eliasza, żeby serca ojców nakłonić ku dzieciom, a nieposłusznych do rozwagi sprawiedliwych, by przygotować Panu lud doskonały&raquo;. Na to rzekł Zachariasz do anioła: &laquo;Po czym to poznam? Bo sam jestem już stary i moja żona jest w podeszłym wieku&raquo;.</p>
  <p class="indent">Odpowiedział mu anioł: &laquo;Ja jestem Gabriel, stojący przed Bogiem. I zostałem posłany, aby mówić z tobą i oznajmić ci tę radosną nowinę. A oto będziesz niemy i nie będziesz mógł mówić aż do dnia, w którym się to stanie, bo nie uwierzyłeś moim słowom, które się spełnią w swoim czasie&raquo;.</p>
  <p class="indent">Lud tymczasem czekał na Zachariasza i dziwił się, że tak długo zatrzymuje się w przybytku. Kiedy wyszedł, nie mógł do nich mówić, zrozumieli więc, że miał widzenie w przybytku. On zaś dawał im znaki i pozostał niemy.</p>
  <p class="indent">A gdy upłynęły dni jego posługi kapłańskiej, powrócił do swego domu. Potem żona jego, Elżbieta, poczęła i kryła się z tym przez pięć miesięcy, mówiąc: &laquo;Tak uczynił mi Pan wówczas, kiedy wejrzał łaskawie, by zdjąć ze mnie hańbę wsód ludzi&raquo;.</p>
  <p class="s-margin indent"><strong>Oto słowo Pańskie.</strong></p>
</div>
