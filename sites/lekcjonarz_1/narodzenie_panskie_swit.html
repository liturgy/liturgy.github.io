<div lang="pl">
  <h1>25 grudnia<br>NARODZENIE PAŃSKIE</h1>
  <h2>MSZA O ŚWICIE</h2>
  
  <div class="both-sides-header">
    <div class="left">PIERWSZE CZYTANIE</div>
    <div class="right">Iz 62, 11-12</div>
  </div>
  <p class="no-margin"><em>Przyszedł Zbawiciel</em></p>
  <p class="b-margin"><strong>Czytanie z Księgi proroka Izajasza</strong></p>
  <p class="s-margin indent">Oto, co Pan obwieszcza wszystkim krańcom ziemi: &laquo;Mówcie do Córy Syjońskiej: Oto twój Zbawca przychodzi. Oto Jego nagroda z Nim idzie i zapłata Jego przed Nim. Nazywać ich będą Ludem Świętym, Odkupionymi przez Pana. A tobie dadzą miano: &bdquo;Poszukiwane&rdquo;, &bdquo;Miasto nie opuszczone&rdquo;&raquo;.</p>
  <p class="s-margin indent"><strong>Oto słowo Boże.</strong></p>
  
  <div class="both-sides-header">
    <div class="left">PSALM RESPONSORYJNY</div>
    <div class="right">Ps 97 (96), 1 i 6, 11-12</div>
  </div>
  <p><span class="red">Refren:</span> <strong>Światło zabłyśnie, bo Pan się narodził.</strong></p>
  <p class="b-margin">Pan króluje, wesel się, ziemio, <span class="red">*</span><br>
    radujcie się, liczne wyspy!<br>
    Jego sprawiedliwość rozgłaszają niebiosa <span class="red">*</span><br>
    i wszystkie ludy widzą Jego chwałę.</p>
  <p class="s-margin red">Refren.</p>
  <p class="s-margin">Światło wschodzi dla sprawiedliwego <span class="red">*</span><br>
	i radość dla ludzi prawego serca.<br>
    Weselcie się w Panu, sprawiedliwi, <span class="red">*</span><br>
    i sławcie Jego święte imię.</p>
  <p class="s-margin red">Refren.</p>
  
  <div class="both-sides-header">
    <div class="left">DRUGIE CZYTANIE</div>
    <div class="right">Tt 3, 4-7</div>
  </div>
  <p class="no-margin"><em>Bóg zbawił nas z miłosierdzia</em></p>
  <p class="b-margin"><strong>Czytanie z Listu Świętego Pawła Apostoła do Tytusa</strong></p>
  <p class="s-margin">Umiłowany:</p>
  <p class="indent">Gdy ukazała się dobroć i miłość Zbawiciela naszego, Boga, do ludzi, nie ze względu na sprawiedliwe uczynki, jakie spełniliśmy, lecz z miłosierdzia swego zbawił nas przez obmycie odradzające i odnawiające w Duchu Świętym, którego wylał na nas obficie przez Jezusa Chrystusa, Zbawiciela naszego, abyśmy usprawiedliwieni Jego łaską stali się w nadziei dziedzicami życia wiecznego.</p>
  <p class="s-margin indent"><strong>Oto słowo Boże.</strong></p>
  
  <div class="both-sides-header">
    <div class="left">ŚPIEW PRZED EWANGELIĄ</div>
    <div class="right">Łk 2, 14</div>
  </div>
  <p><span class="red">Aklamacja:</span> Alleluja, alleluja, alleluja.</p>
  <p class="s-margin">Chwała Bogu na wysokościach,<br>
    a na ziemi pokój ludziom, w których sobie upodobał.</p>
  <p class="s-margin"><span class="red">Aklamacja:</span> Alleluja, alleluja, alleluja.</p>
  
  <div class="both-sides-header">
    <div class="left">EWANGELIA</div>
    <div class="right">Łk 2, 15-20</div><br>
  </div>
  <p class="no-margin"><em>Pasterze znaleźli Maryję, Józefa i Niemowlę</em></p>
  <p class="b-margin"><span class="red">&malt;</span> <strong>Słowa Ewangelii według Świętego Łukasza</strong></p>
  <p class="s-margin indent">Gdy aniołowie odeszli od nich do nieba, pasterze mówili między sobą: &raquo;Pójdźmy do Betlejem i zobaczmy, co się tam zdarzyło i o czym nam Pan oznajmił&raquo;.</p>
  <p class="indent">Udali się też pospiesznie i znaleźli Maryję, Józefa oraz leżące w żłobie Niemowlę. Gdy Je ujrzeli, opowiedzieli, co im zostało objawione o tym Dziecięciu. A wszyscy, którzy to słyszeli, zdumieli się tym, co im pasterze opowiedzieli.</p>
  <p class="indent">Lecz Maryja zachowywała wszystkie te sprawy i rozważała je w swoim sercu. A pasterze wrócili, wielbiąc i wysławiając Boga za wszystko, co słyszeli i widzieli, jak im to zostało przedtem powiedziane.</p>
  <p class="s-margin indent"><strong>Oto słowo Pańskie.</strong></p>
</div>