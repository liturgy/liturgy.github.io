<div lang="pl">
  <h1>PIERWSZY TYDZIEŃ ADWENTU</h1>
  <h2>PIĄTEK</h2>
  <div class="both-sides-header">
    <div class="left">PIERWSZE CZYTANIE</div>
    <div class="right">Iz 29, 17-24</div>
  </div>
  <p class="no-margin"><em>W owym dniu oczy niewidomych będą widziały</em></p>
  <p class="b-margin"><strong>Czytanie z Księgi proroka Izajasza</strong></p>
  <p class="s-margin indent">Tak mówi Pan Bóg:</p>
  <p class="indent">&laquo;Czyż nie w krótkim już czasie Liban zamieni się w ogród, a ogród za bór zostanie uznany? W ów dzień głusi usłyszą słowa księgi, a oczy niewidomych, wolne od mroku i od ciemności, będą widziały. Pokorni wzmogą swą radość w Panu, i najubożsi rozweselą się w Świętym Izraela, bo nie stanie ciemięzcy, z szydercą koniec będzie, i wytępieni zostaną wszyscy, co za złem gonią: którzy słowem przywodzą drugiego do grzechu, którzy w bramie stawiają sidła na sędziów i odprawiają sprawiedliwego z niczym&raquo;</p>
  <p class="indent">Dlatego tak mówi Pan, Bóg domu Jakuba, który odkupił Abrahama: &laquo;Odtąd Jakub nie będzie się rumienił ani oblicze jego nie przyblednie, bo gdy ujrzy swe dzieci, dzieło mych rąk, wśród siebie, ogłosi imię moje jako święte. Wtedy czcić będą Świętego Jakubowego i z bojaźnią szanować Boga Izraela. Dusze zbłąkane poznają mądrość, a szemrzący otrzymają pouczenie&raquo;</p>
  <p class="s-margin indent"><strong>Oto słowo Boże.</strong></p>

  <div class="both-sides-header">
    <div class="left">PSALM RESPONSORYJNY</div>
    <div class="right">Ps 27 (26), 1bcde. 4. 13-14 (R.: 1b)</div>
  </div>
  <div class="l-margin">
  <p><span class="red">Refren:</span> <strong>Pan moim światłem i zbawieniem moim.</strong></p>
  <p class="b-margin"><span class="ps-num">1</span>Pan moim światłem i zbawieniem moim, <span class="red">*</span><br>
    kogo miałbym się lękać?<br>
    Pan obrońcą mego życia, <span class="red">*</span><br>
    przed kim miałbym czuć trwogę?</p>
  <p class="s-margin red">Refren.</p>
  <p class="s-margin"><span class="ps-num">4</span>O jedno tylko Pana proszę i o to zabiegam, <span class="red">&dagger;</span><br>
    żebym mógł zawsze przebywać w Jego domu <span class="red">*</span>
	po wszystkie dni mego życia,<br>
    abym kosztował słodyczy Pana, <span class="red">*</span><br>
    stale się radował Jego świątynią.</p>
  <p class="s-margin red">Refren.</p>
  <p class="s-margin"><span class="ps-num">13</span>Wierzę, że będę oglądał dobra Pana <span class="red">*</span><br>
    w krainie żyjących.<br>
    <span class="ps-num">14</span>Oczekuj Pana, bądź mężny, <span class="red">*</span><br>
    nabierz odwagi i oczekuj Pana.</p>
  <p class="s-margin red">Refren.</p>
  </div>

  <div class="both-sides-header">
    <div class="left">ŚPIEW PRZED EWANGELIĄ</div>
  </div>
  <p><span class="red">Aklamacja:</span> Alleluja, alleluja, alleluja.</p>
  <p class="s-margin">Oto nasz Pan przyjdzie z mocą<br>
    i oświeci oczy sług swoich.</p>
  <p class="s-margin"><span class="red">Aklamacja:</span> Alleluja, alleluja, alleluja.</p>

  <div class="both-sides-header">
    <div class="left">EWANGELIA</div>
    <div class="right">Mt 9, 27-31</div>
  </div>
  <p class="no-margin"><em>Uzdrowienie niewidomych, którzy uwierzyli w Jezusa</em></p>
  <p class="b-margin"><span class="red">&malt;</span> <strong>Słowa Ewangelii według Świętego Mateusza</strong></p>
  <p class="s-margin indent">Gdy Jezus przechodził, ruszyli za Nim dwaj niewidomi, którzy wołali głośno: &laquo;Ulituj się nad nami, Synu Dawida!&raquo;</p>
  <p class="indent">Gdy wszedł do domu, niewidomi przystąpili do Niego, a Jezus ich zapytał: &laquo;Wierzycie, że mogę to uczynić?&raquo;</p>
  <p class="indent">Oni odpowiedzieli Mu: &laquo;Tak, Panie!&raquo;</p>
  <p class="indent">Wtedy dotknął ich oczu, mówiąc: &laquo;Według wiary waszej niech wam się stanie&raquo;.</p>
  <p class="indent">I otworzyły się ich oczy, a Jezus surowo im przykazał: &laquo;Uważajcie, niech się nikt o tym nie dowie!&raquo; Oni jednak, skoro tylko wyszli, roznieśli wieść o Nim po całej tamtejszej okolicy.</p>
  <p class="s-margin indent"><strong>Oto słowo Pańskie.</strong></p>
</div>
