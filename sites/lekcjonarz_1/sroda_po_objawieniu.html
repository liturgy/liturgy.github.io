<div lang="pl">
  <h1>9 STYCZNIA<br>albo w środę po Objawieniu Pańskim</h1>
  
  <div class="both-sides-header">
    <div class="left">PIERWSZE CZYTANIE</div>
    <div class="right">1 J 4, 11-18</div>
  </div>
  <p class="no-margin"><em>Bóg jest miłością</em></p>
  <p class="b-margin"><strong>Czytanie z Pierwszego Listu Świętego Jana Apostoła</strong></p>
  <p class="s-margin indent">Umiłowani, jeśli Bóg tak nas umiłowam, to i my winniśmy się wzajemnie miłować. Nikt nigdy Boga nie oglądał. Jeżeli miłujemy się wzajemnie, Bóg trwa w nas i miłość ku Niemu jest w nas dokonała. Poznajemy, że my trwamy w Nim, a On w nas, bo udzielił nam ze swego Ducha.</p>
  <p class="indent">My także widzieliśmy i świadczymy, że Ojciec zesłał Syna jako Zbawiciela świata. Jeśli ktoś wyznaje, że Jezus jest Synem Bożym, to Bóg trwa w nim, a on w Bogu. My poznaliśmy i uwierzyliśmy miłości, jaką Bóg ma ku nam. Bóg jest miłością: kto trwa w miłości, trwa w Bogu, a Bóg trwa w nim.</p>
  <p class="indent">Przez to miłość osiąga w nas kres doskonałości, iż będziemy mieli pełną ufność w dzień sądu, ponieważ tak, jak On jest w niebie, i my jesteśmy na tym świecie. W miłości nie ma lęku, lecz doskonała miłość usuwa lęk, ponieważ lęk kojarzy się z karą. Ten zaś, kto się lęka, nie wydoskonalił się w miłości.</p>
  <p class="s-margin indent"><strong>Oto słowo Boże.</strong></p>
  
  <div class="both-sides-header">
    <div class="left">PSALM RESPONSORYJNY</div>
    <div class="right">Ps 72 (71), 1b-2. 10-11. 12-13 (R.: por. 11)</div>
  </div>
  <div class="l-margin">
  <p><span class="red">Refren:</span> <strong>Uwielbią Pana wszystkie ludy ziemi.</strong></p>
  <p class="b-margin"><span class="ps-num">1</span>Boże, przekaż Twój sąd królowi, <span class="red">*</span><br>
    a Twoją sprawiedliwość synowi królewskiemu.<br>
    <span class="ps-num">2</span>Aby Twoim ludem rządził sprawiedliwie <span class="red">*</span><br>
    i ubogimi według prawa.</p>
  <p class="s-margin red">Refren.</p>
  <p class="s-margin"><span class="ps-num">10</span>Królowie Tarszisz i wysp przyniosą dary, <span class="red">*</span><br>
    królowie Szeby i Saby złożą daninę.<br>
    <span class="ps-num">11</span>I oddadzą mu pokłon wszyscy królowie, <span class="red">*</span><br>
    wszystkie narody będą mu służyły.</p>
  <p class="s-margin red">Refren.</p>
  <p class="s-margin"><span class="ps-num">12</span>Wyzwoli bowiem biedaka, który go wzywa, <span class="red">*</span><br>
    i ubogiego, który nie ma opieki.<br>
    <span class="ps-num">13</span>Zmiłuje się nad biednym i ubogim, <span class="red">*</span><br>
    nędzarza ocali od śmierci.</p>
  <p class="s-margin red">Refren.</p>
  </div>
  
  <div class="both-sides-header">
    <div class="left">ŚPIEW PRZED EWANGELIĄ</div>
    <div class="right">Por. 1 Tm 3, 16</div>
  </div>
  <p><span class="red">Aklamacja:</span> Alleluja, alleluja, alleluja.</p>
  <p class="s-margin">Chrystus został ogłoszony narodom,<br>
    znalazł wiarę w świecie, Jemu chwała na wieki.</p>
  <p class="s-margin"><span class="red">Aklamacja:</span> Alleluja, alleluja, alleluja.</p>
  
  <div class="both-sides-header">
    <div class="left">EWANGELIA</div>
    <div class="right">Mk 6, 45-52</div><br>
  </div>
  <p class="no-margin"><em>Jezus chodzi po wodzie</em></p>
  <p class="b-margin"><span class="red">&malt;</span> <strong>Słowa Ewangelii według Świętego Marka</strong></p>
  <p class="s-margin indent">Kiedy Jezus nasycił pięć tysięcy mężczyzn, zaraz przynaglił swych uczniów, żeby wsiedli do łodzi i wyprzedzili Go na drugi brzeg, do Betsaidy, zanim sam odprawi tłum. Rozstawszy się więc z nimi, odszedł na górę, aby się modlić.</p>
  <p class="indent">Wieczór zapadł, łodź była na środku jeziora, a On sam jeden na lądzie. Widząc, jak się trudzili przy wiosłowaniu, bo wiatr był im przeciwny, około czwartej straży nocnej przyszedł do nich, krocząc po jeziorze, i chciał ich minąć.</p>
  <p class="indent">Oni zaś, gdy Go ujrzeli kroczącego po jeziorze, myśleli, że to zjawa, i zaczęli krzyczeć. Widzieli Go bowiem wszyscy i zatrwożyli się. Lecz On zaraz przemówił do nich: &laquo;Odwagi, to Ja jestem, nie bójcie się!&raquo; I wszedł do nich do łodzi, a wiatr się uciszył.</p>
  <p class="indent">Wtedy oni tym bardziej zdumieli się w duszy, nie zrozumieli bowiem zajścia z chlebami, gdyż umysł ich był otępiały.</p>
  <p class="s-margin indent"><strong>Oto słowo Pańskie.</strong></p>
</div>