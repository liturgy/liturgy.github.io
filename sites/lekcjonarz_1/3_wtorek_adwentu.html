<div lang="pl">
  <h1>TRZECI TYDZIEŃ ADWENTU</h1>
  <h2>WTOREK</h2>
  <div class="both-sides-header">
    <div class="left">PIERWSZE CZYTANIE</div>
    <div class="right">So 3, 1-2. 9-13</div>
  </div>
  <p class="no-margin"><em>Bóg obiecuje zbawienie pokornym</em></p>
  <p class="b-margin"><strong>Czytanie z Księgi proroka Sofoniasza</strong></p>
  <p class="s-margin indent">Biada buntowniczemu i splugawionemu miastu, co stosuje ucisk! Nie słucha głosu i nie przyjmuje ostrzeżenia, nie ufa Panu i nie przybliżą się do swego Boga.</p>
  <p class="indent">Wtedy przywrócę narodom wargi czyste, aby wszyscy wzywali imienia Pana i służyli Mu jednomyślnie. Z tamtej strony rzek Kusz wielbiciele moi &ndash; moi rozproszeni &ndash; dar Mi przyniosą.</p>
  <p class="indent">W dniu tym nie będziesz się wstydzić wszystkich twoich uczynków, przez które dopuściłaś się względem Mnie niewierności; usunę bowiem wtedy spośród ciebie pysznych samochwalców twoich, i nie będziesz się więcej wywyższać na świętej mej górze. I zostawię pośród ciebie lud pokorny i biedny, a szukać będą schronienia w imieniu Pana. Reszta Izraela nie będzie czynić nieprawości ani wypowiadać kłamstw. I nie znajdzie się w ich ustach zwodniczy język, gdy paść się będą i wylegiwać, a nie będzie nikogo, kto by ich przestraszył.</p>
  <p class="s-margin indent"><strong>Oto słowo Boże.</strong></p>

  <div class="both-sides-header">
    <div class="left">PSALM RESPONSORYJNY</div>
    <div class="right">Ps 34 (33), 2-3. 6-7. 17-18. 19 i 23 (R.: por. 7a)</div>
  </div>
  <div class="l-margin">
  <p><span class="red">Refren:</span> <strong>Biedak zawołał i Pan go wysłuchał.</strong></p>
  <p class="b-margin"><span class="ps-num">2</span>Będę błogosławił Pana po wieczne czasy, <span class="red">*</span><br>
    Jego chwała będzie zawsze na moich ustach.<br>
    <span class="ps-num">3</span>Dusza moja chlubi się Panem, <span class="red">*</span><br>
    niech słyszą to pokorni i niech się weselą.</p>
  <p class="s-margin red">Refren.</p>
  <p class="s-margin"><span class="ps-num">6</span>Spójrzcie na Niego, a rozpromienicie się radością, <span class="red">*</span><br>
    oblicza wasze nie zapłoną wstydem.<br>
    <span class="ps-num">7</span>Oto zawołał biedak i Pan go usłyszał, <span class="red">*</span><br>
    i uwolnił od wszelkiego ucisku.</p>
  <p class="s-margin red">Refren.</p>
  <p class="s-margin"><span class="ps-num">17</span>Pan zwraca swe oblicze przeciw zło czyniącym, <span class="red">*</span><br>
    by pamięć o nich wymazać z ziemi.<br>
    <span class="ps-num">18</span>Pan słyszy wołających o pomoc, <span class="red">*</span><br>
    i ratujue ich od wszelkiej udręki.</p>
  <p class="s-margin red">Refren.</p>
  <p class="s-margin"><span class="ps-num">19</span>Pan jest blisko ludzi skruszonych w sercu, <span class="red">*</span><br>
    ocala upadłych na duchu.<br>
    <span class="ps-num">23</span>Pan odkupi dusze sług swoich, <span class="red">*</span><br>
    nie zazna kary, kto się do Niego ucieka.</p>
  <p class="s-margin red">Refren.</p>
  </div>

  <div class="both-sides-header">
    <div class="left">ŚPIEW PRZED EWANGELIĄ</div>
  </div>
  <p><span class="red">Aklamacja:</span> Alleluja, alleluja, alleluja.</p>
  <p class="s-margin">Przyjdź, Panie, a nie zwlekaj,<br>
    odpuść grzechy swojego ludu.</p>
  <p class="s-margin"><span class="red">Aklamacja:</span> Alleluja, alleluja, alleluja.</p>

  <div class="both-sides-header">
    <div class="left">EWANGELIA</div>
    <div class="right">Mt 21, 28-32</div>
  </div>
  <p class="no-margin"><em>Grzesznicy uwierzyli Janowi</em></p>
  <p class="b-margin"><span class="red">&malt;</span> <strong>Słowa Ewangelii według Świętego Mateusza</strong></p>
  <p class="s-margin">Jezus powiedział do arcykapłanów i starszych ludu:</p>
  <p class="indent">&laquo;Co myślicie? Pewien człowiek miał dwóch synów. Zwrócił się do pierwszego i rzekł: &bdquo;Dziecko, idź i pracuj dzisiaj w winnicy&rdquo;. Ten odpowiedział: &bdquo;Idę, panie!&rdquo;, lecz nie poszedł. Zwrócił się do drugiego i to samo powiedział. Ten odparł: &bdquo;Nie chcę&rdquo;. Później jednak opamiętał się i poszedł. Który z tych dwóch spełnił wolę ojca?&raquo; Mówią Mu: &laquo;Ten drugi&raquo;.</p>
  <p class="indent">Wtedy Jezus rzekł do nich: &laquo;Zaprawdę, powiadam wam: Celnicy i nierządnice wchodzą przed wami do królestwa niebieskiego. Przyszedł bowiem do was Jan drogą sprawiedliwości, a wy mu nie uwierzyliście. Uwierzyli mu zaś celnicy i nierządnice. Wy patrzyliście na to, ale nawet później nie opamiętaliście się, żeby mu uwierzyć&raquo;.</p>
  <p class="s-margin indent"><strong>Oto słowo Pańskie.</strong></p>
</div>
