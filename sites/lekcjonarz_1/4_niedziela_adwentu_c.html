<div lang="pl">
  <h1>CZWARTY TYDZIEŃ ADWENTU</h1>
  <h2>4 NIEDZIELA ADWENTU, ROK C</h2>
  <div class="both-sides-header">
    <div class="left">PIERWSZE CZYTANIE</div>
    <div class="right">Mi 5, 1-4a</div>
  </div>
  <p class="no-margin"><em>Mesjasz będzie pochodził z Betlejem</em></p>
  <p class="b-margin"><strong>Czytanie z Księgi proroka Micheasza</strong></p>
  <p class="s-margint">Tak mówi Pan:</p>
  <p class="indent">A ty, Betlejem Efrata, najmniejsze jesteś spośród plemion judzkich! Z ciebie wyjdzie dla mnie Ten, który będzie władał w Izraelu, a pochodzenie Jego od początku, od dni wieczności. Przeto Pan porzuci ich aż do czasu, kiedy porodzi mająca porodzić. Wtedy reszta braci Jego powróci do synów Izraela.</p>
  <p class="indent">Powstanie On i paść będzie mocą Pańską, w majestacie imienia Pana, Boga swego. Osiądą wtedy, bo odtąd rozciągnie swą potęgę aż po krańce ziemi. A On będzie pokojem.</p>
  <p class="s-margin indent"><strong>Oto słowo Boże.</strong></p>

  <div class="both-sides-header">
    <div class="left">PSALM RESPONSORYJNY</div>
    <div class="right">Ps 80 (79), 2ac i 3b. 15-16. 18-19 (R.: por. 4)</div>
  </div>
  <p><span class="red">Refren:</span> <strong>Odnów nas, Boże, i daj nam zbawienie.</strong></p>
  <p class="b-margin">Usłysz, Pasterzu Izraela, <span class="red">*</span><br>
    Ty, który zasiadasz nad cherubami!<br>
    Wzbudź swą potęgę <span class="red">*</span><br>
    i przyjdź nam z pomocą.</p>
  <p class="s-margin red">Refren.</p>
  <p class="s-margin">Powróć, Boże Zastępów, <span class="red">*</span><br>
    wejrzyj z nieba, spójrz i nawiedź tę winorośl.<br>
    Chroń to, co zasadziła Twoja prawica, <span class="red">*</span><br>
    latorośl, którą umocniłeś dla siebie.</p>
  <p class="s-margin red">Refren.</p>
  <p class="s-margin">Wyciągnij rękę nad mężem Twej prawicy, <span class="red">&dagger;</span><br>
    nad synem człowieczym, <span class="red">*</span><br>
    którego umocniłeś w swej służbie.<br>
    Już więcej nie odwrócimy się od Ciebie, <span class="red">*</span><br>
    daj nam nowe życie, a będziemy Cię chwalili.</p>
  <p class="s-margin red">Refren.</p>

  <div class="both-sides-header">
    <div class="left">DRUGIE CZYTANIE</div>
    <div class="right">Hbr 10, 5-10</div>
  </div>
  <p class="no-margin"><em>Chrystus przychodzi spełnić wolę Ojca</em></p>
  <p class="b-margin"><strong>Czytanie Listu do Hebrajczyków</strong></p>
  <p class="s-margin">Bracia:</p>
  <p class="indent">Chrystus, przychodząc na świat, mówi: &laquo;Ofiary ani daru nie chciałeś, ale Mi utworzyłeś ciało; całopalenia i ofiary za grzech nie podobały się Tobie. Wtedy rzekłem: Oto idę &ndash; w zwoju księgi napisano o Mnie &ndash; aby spełnić wolę Twoją, Boże&raquo;.</p>
  <p class="indent">Wyżej powiedział: &laquo;Ofiar, darów, całopaleń i ofiar za grzech nie chciałeś i nie podobały się Tobie&raquo;, choć składane są zgodnie z Prawem. Następnie powiedział: &laquo;Oto idę, aby spełnić wolę Twoją&raquo;. Usuwa jedną ofiarę, aby ustanowić inną. Na mocy tej woli uświęceni jesteśmy przez ofiarę ciała Jezusa Chrystusa.</p>
  <p class="s-margin indent"><strong>Oto słowo Boże.</strong></p>

  <div class="both-sides-header">
    <div class="left">ŚPIEW PRZED EWANGELIĄ</div>
    <div class="right">Łk 1, 38</div>
  </div>
  <p><span class="red">Aklamacja:</span> Alleluja, alleluja, alleluja.</p>
  <p class="s-margin">Oto ja, służebnica Pańska,<br>
    niech mi się stanie według słowa twego.</p>
  <p class="s-margin"><span class="red">Aklamacja:</span> Alleluja, alleluja, alleluja.</p>

  <div class="both-sides-header">
    <div class="left">EWANGELIA</div>
    <div class="right">Łk 1, 39-45</div>
  </div>
  <p class="no-margin"><em>Maryja jest Matką oczekiwanego Mesjasza</em></p>
  <p class="b-margin"><span class="red">&malt;</span> <strong>Słowa Ewangelii według Świętego Łukasza</strong></p>
  <p class="s-margin indent">W tym czasie Maryja wybrała się i poszła z pośpiechem w góry do penego miasta w ziemi Judy. Weszła do domu Zachariasza i pozdrowiła Elżbietę.</p>
  <p class="indent">Gdy Elżbieta usłyszała pozdrowienie Maryi, poruszyło się dzieciątko w jej łonie, a Duch Święty napełnił Elżbietę. Wydała ona głośny okrzyk i powiedziała:</p>
  <p class="indent">&laquo;Błogosławiona jesteś między niewiastami i błogosławiony jest owoc Twojego łona. A skądże mi to, że Matka mojego Pana przychodzi do mnie? Oto bowiem, skoro głos Twego pozdrowienia zabrzmiał w moich uszach, poruszyło się z radości dzieciątko w moim łonie. Błogosławiona jest, która uwierzyła, że spełnią się słowa powiedziane Jej od Pana&raquo;.</p>
  <p class="s-margin indent"><strong>Oto słowo Pańskie.</strong></p>
</div>
