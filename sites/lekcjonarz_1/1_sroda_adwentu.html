<div lang="pl">
  <h1>PIERWSZY TYDZIEŃ ADWENTU</h1>
  <h2>ŚRODA</h2>
  <div class="both-sides-header">
    <div class="left">PIERWSZE CZYTANIE</div>
    <div class="right">Iz 25, 6-10a</div>
  </div>
  <p class="no-margin"><em>Pan Bóg zaprasza na ucztę mesjańską<br>i otrze łzy z każdego oblicza</em></p>
  <p class="b-margin"><strong>Czytanie z Księgi proroka Izajasza</strong></p>
  <p class="s-margin indent">Pan Zastępów przygotuje dla wszystkich ludów na tej górze ucztę z tłustego mięsa, ucztę z wybornych win, z najpożywniejszego mięsa, z najwyborniejszych win. Zedrze On na tej górze zasłonę, zapuszczoną na twarz wszystkich ludów, i całun, który okrywał wszystkie narody; raz na zawsze zniszczy śmierć. Wtedy Pan Bóg otrze łzy z każdego oblicza, zdejmie hańbę ze swego ludu na całej ziemi, bo Pan przyrzekł.</p>
  <p class="indent">I powiedzą w owym dniu: Oto nasz Bóg, Ten, któremu zaufaliśmy, że nas wybawi; oto Pan, w którym złożyliśmy naszą ufność; cieszmy się i radujmy z Jego zbawienia! Albowiem ręka Pana spocznie na tej górze.</p>
  <p class="s-margin indent"><strong>Oto słowo Boże.</strong></p>

  <div class="both-sides-header">
    <div class="left">PSALM RESPONSORYJNY</div>
    <div class="right">Ps 23 (22), 1b-3a. 3b-4. 5. 6 (R.: por 6cd)</div>
  </div>
  <div class="l-margin">
  <p><span class="red">Refren:</span> <strong>Po wieczne czasy zamieszkam u Pana.</strong></p>
  <p class="b-margin"><span class="ps-num">1</span>Pan jest moim pasterzem, <span class="red">&dagger;</span><br>
    niczego mi nie braknie, <span class="red">*</span><br>
    <span class="ps-num">2</span>pozwala mi leżeć na zielonych pastwiskach.<br>
    Prowadzi mnie nad wody, gdzie mogę odpocząć, <span class="red">*</span><br>
    <span class="ps-num">3</span>orzeźwia moją duszę.</p>
  <p class="s-margin red">Refren.</p>
  <p class="s-margin">Wiedzie mnie po właściwych ścieżkach <span class="red">*</span><br>
	przez wzgląd na swoją chwałę.<br>
	<span class="ps-num">4</span>Chociażbym przechodził przez ciemną dolinę, <span class="red">&dagger;</span><br>
    zła się nie ulęknę, bo Ty jesteś ze mną. <span class="red">*</span><br>
    Kij Twój i laska pasterska są moją pociechą.</p>
  <p class="s-margin red">Refren.</p>
  <p class="s-margin"><span class="ps-num">5</span>Stół dla mnie zastawiasz <span class="red">*</span><br>
    na oczach mych wrogów.<br>
    Namaszczasz mi głowę olejkiem, <span class="red">*</span><br>
    kielich mój pełny po brzegi.</p>
  <p class="s-margin red">Refren.</p>
  <p class="s-margin"><span class="ps-num">6</span>Dobroć i łaska pójdą w ślad za mną <span class="red">*</span><br>
    przez wszystkie dni życia<br>
    i zamieszkam w domu Pana <span class="red">*</span><br>
    po najdłuższe czasy.</p>
  <p class="s-margin red">Refren.</p>
  </div>

  <div class="both-sides-header">
    <div class="left">ŚPIEW PRZED EWANGELIĄ</div>
  </div>
  <p><span class="red">Aklamacja:</span> Alleluja, alleluja, alleluja.</p>
  <p class="s-margin">Oto Pan przyjdzie, aby lud swój zbawić,<br>
    błogosławieni, którzy są gotowi wyjść Mu na spotkanie.</p>
  <p class="s-margin"><span class="red">Aklamacja:</span> Alleluja, alleluja, alleluja.</p>

  <div class="both-sides-header">
    <div class="left">EWANGELIA</div>
    <div class="right">Mt 15, 29-37</div>
  </div>
  <p class="no-margin"><em>Jezus ociera łzy i daje cudowny pokarm</em></p>
  <p class="b-margin"><span class="red">&malt;</span> <strong>Słowa Ewangelii według Świętego Mateusza</strong></p>
  <p class="indent s-margin">Jezus przyszedł nad Jezioro Galilejskie. Wszedł na górę i tam siedział. I przyszły do Niego wielkie tłumy, mając z sobą chromych, ułomnych, niewidomych, niemych i wielu innych, i położyli ich u Jego stóp, a On ich uzdrowił. Tłumy zdumiewały się, widząc, że niemi mówią, ułomni są zdrowi, chromi chodzą, niewidomi widzą. I wielbiły Boga Izraela.</p>
  <p class="indent">Lecz Jezus przywołał swoich uczniów i rzekł: &laquo;Żal Mi tego tłumu! Już trzy dni trwają przy Mnie, a nie mają, co jeść. Nie chcę ich puścić zgłodniałych, żeby ktoś nie zasłabł w drodze&raquo;. Na to rzekli Mu uczniowie: &laquo;Skąd tu na pustkowiu weźmiemy tyle chleba, żeby nakarmić tak wielki tłum?&raquo; Jezus zapytał ich: &laquo;Ile macie chlebów?&raquo; Odpowiedzieli: &laquo;Siedem i parę rybek&raquo;. A gdy polecił tłumowi usiąść na ziemi, wziął siedem chlebów i ryby i odmówiwszy dziękczynienie, połamał, dawał uczniom, uczniowie zaś tłumom. Jedli wszyscy do syta, a pozostałych ułomków zebrano jeszcze siedem pełnych koszów.</p>
  <p class="s-margin indent"><strong>Oto słowo Pańskie.</strong></p>
</div>
