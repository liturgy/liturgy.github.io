<div lang="pl">
  <h1>DRUGI TYDZIEŃ ADWENTU</h1>
  <h2>WTOREK</h2>
  <div class="both-sides-header">
    <div class="left">PIERWSZE CZYTANIE</div>
    <div class="right">Iz 40, 1-11</div>
  </div>
  <p class="no-margin"><em>Pan pocieszy swój lud</em></p>
  <p class="b-margin"><strong>Czytanie z Księgi proroka Izajasza</strong></p>
  <p class="s-margin indent">&laquo;Pocieszajcie, pocieszajcie mój lud!&raquo; &ndash; mówi wasz Bóg. &laquo;Przemawiajcie do serca Jeruzalem i wołajcie do niego, że czas jego służby się skończył, że nieprawość jego odpokutowana, bo odebrało z ręki Pana karę w dwójnasób za wszystkie swe grzechy&raquo;.</p>
  <p class="indent">Głos się rozlega: &laquo;Drogę Panu przygotujcie na pustyni, wyrównajcie na pustkowiu gościniec dla naszego Boga! Niech się podniosą wszystkie doliny, a wszystkie góry i pagórki obniżą; równiną niechaj się staną urwiska, a strome zbocza niziną. Wtedy się chwała Pańska objawi, razem ją każdy człowiek zobaczy, bo usta Pańskie to powiedziały&raquo;.</p>
  <p class="indent">Głos się odzywa: &laquo;Wołaj!&raquo; &ndash; I rzekłem: &laquo;Co mam wołać?&raquo; &ndash; &laquo;Wszelkie ciało jest jak trawa, a cały wdzięk jego &ndash; jak polnego kwiatu. Trawa usycha, więdnie kwiat, gdy na nie wiatr Pana powieje. Prawdziwie, trawą jest naród. Trawa usycha, więdnie kwiat, lecz słowo Boga naszego trwa na wieki&raquo;.</p>
  <p class="indent">Wstąp na wysoką górę, zwiastunko dobrej nowiny na Syjonie! Podnieś mocno twój głos, zwiastunko dobrej nowiny w Jeruzalem! Podnieś głos, nie bój się! Powiedz miastom judzkim: &laquo;Oto wasz Bóg! Oto Pan Bóg przychodzi z mocą i ramię Jego dzierży władzę. Oto Jego nagroda z Nim idzie i przed Nim Jego zapłata. Podobnie jak pasterz pasie On swą trzodę, gromadzi ją swoim ramieniem, jagnięta nosi na swej piersi, owce karmiące prowadzi łagodnie&raquo;.</p>
  <p class="s-margin indent"><strong>Oto słowo Boże.</strong></p>

  <div class="both-sides-header">
    <div class="left">PSALM RESPONSORYJNY</div>
    <div class="right">Ps 96 (95), 1-2. 3 i 10ac. 11-12. 13 (R.: por. Iz 40, 10a)</div>
  </div>
  <div class="l-margin">
  <p><span class="red">Refren:</span> <strong>Oto nasz Pan Bóg przyjdzie z wielką mocą.</strong></p>
  <p class="b-margin"><span class="ps-num">1</span>Śpiewajcie Panu pieśń nową, <span class="red">*</span><br>
    śpiewaj Panu ziemio cała.<br>
    <span class="ps-num">2</span>Śpiewajcie Panu, sławcie Jego imię, <span class="red">*</span><br>
    każdego dnia głoście Jego zbawienie.</p>
  <p class="s-margin red">Refren.</p>
  <p class="s-margin"><span class="ps-num">3</span>Głoście Jego chwałę wśród wszystkich narodów, <span class="red">*</span><br>
    rozgłaszajcie Jego cuda pośród wszystkich ludów.<br>
    <span class="ps-num">10</span>Głoście wśród ludów, że Pan jest królem, <span class="red">*</span><br>
    będzie sprawiedliwie sądził ludy.</p>
  <p class="s-margin red">Refren.</p>
  <p class="s-margin"><span class="ps-num">11</span>Niech się radują niebiosa i ziemia weseli, <span class="red">*</span><br>
    niech szumi morze i wszystko, co je napełnia.<br>
    <span class="ps-num">12</span>Niech się cieszą pola i wszystko, co na nich rośnie, <span class="red">*</span><br>
    niech wszystkie drzewa w lasach wykrzykują z radości.</p>
  <p class="s-margin red">Refren.</p>
  <p class="s-margin"><span class="ps-num">13</span>Przed obliczem Pana, który już się zbliża, <span class="red">*</span><br>
    który już się zbliża, by osądzić ziemię.<br>
    On będzie sądził świat sprawiedliwie, <span class="red">*</span><br>
    a ludy według swej prawdy.</p>
  <p class="s-margin red">Refren.</p>
  </div>

  <div class="both-sides-header">
    <div class="left">ŚPIEW PRZED EWANGELIĄ</div>
  </div>
  <p><span class="red">Aklamacja:</span> Alleluja, alleluja, alleluja.</p>
  <p class="s-margin">Blisko jest dzień Pana,<br>
    oto przyjdzie, aby nas zbawić.</p>
  <p class="s-margin"><span class="red">Aklamacja:</span> Alleluja, alleluja, alleluja.</p>

  <div class="both-sides-header">
    <div class="left">EWANGELIA</div>
    <div class="right">Mt 18, 12-14</div>
  </div>
  <p class="no-margin"><em>Bóg nie chce zguby zbłąkanych</em></p>
  <p class="b-margin"><span class="red">&malt;</span> <strong>Słowa Ewangelii według Świętego Mateusza</strong></p>
  <p class="s-margin">Jezus powiedział do swoich uczniów:</p>
  <p class="indent">&laquo;Jak wam się zdaje? Jeśli ktoś posiada sto owiec i zabłąka się jedna z nich, to czy nie zostawi dziewięćdziesięciu dziewięciu na górach i nie pójdzie szukać tej, która się błąka? A jeśli mu się uda ją odnaleźć, zaprawdę, powiadam wam: cieszy się nią bardziej niż dziewięćdziesięciu dziewięciu tymi, które się nie zbłąkały.</p>
  <p class="indent">Tak też nie jest wolą Ojca waszego, który jest w niebie, żeby zginęło nawet jedno z tych małych&raquo;.</p>
  <p class="s-margin indent"><strong>Oto słowo Pańskie.</strong></p>
</div>
