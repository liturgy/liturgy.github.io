<div lang="pl">
  <h2 class="red">Niedziela po 6 stycznia</h2>
  <h1 class="no-margin">CHRZEST PAŃSKI, ROK B</h1>

  <div class="both-sides-header">
    <div class="left">PIERWSZE CZYTANIE</div>
    <div class="right">Iz 55, 1-11</div>
  </div>
  <p class="no-margin"><em>Nowe i wieczne przymierze</em></p>
  <p class="b-margin"><strong>Czytanie z Księgi proroka Izajasza</strong></p>
  <p class="s-margin">To mówi Pan:</p>
  <p class="indent">&laquo;Wszyscy spragnieni, przyjdźcie do wody, przyjdźcie, choć nie macie pieniędzy! Kupujcie i spożywajcie, dalejże, kupujcie bez pieniędzy i bez płacenia za wino i mleko! Czemu wydajecie pieniądze na to, co nie jest chlebem? I waszą pracę &ndash; na to, co nie nasyci? Słuchajcie Mnie, a jeść będziecie przysmaki i dusza wasza zakosztuje tłustych potraw.</p>
  <p class="indent">Nakłońcie uszu i przyjdźcie do Mnie, posłuchajcie Mnie, a a dusza wasza żyć będzie. Zawrę z wami wieczyste przymierze; niezawodne są łaski dla Dawida. Oto ustanowiłem przymierze; niezawodne są łaski dla Dawida. Oto ustanowiłem go świadkiem dla ludów, dla ludów wodzem i rozkazodawcą. Oto zawezwiesz naród, którego nie znasz, i ci, którzy cię nie znają, przybiegną do ciebie, ze względu na Pana, twojego Boga, przez wzgląd na Świętego Izraela, bo On ci dodał chwały.</p>
  <p class="indent">Szukajcie Pana, gdy się pozwala znaleźć, wzywajcie Go, dopóki jest blisko! Niechaj bezbożny porzuci swą drogę i człowiek nieprawy swoje knowania. Niech się nawróci do Pana, a Ten się nad nim zmiłuje, do Boga naszego, gdyż hojny jest w przebaczaniu. Bo myśli moje nie są myślami waszymi ani wasze drogi moimi drogami &ndash; mówi Pan. Bo jak niebiosa górują nad ziemią, tak drogi moje &ndash; nad waszymi drogami i myśli moje &ndashl nad myślami waszymi.</p>
  <p class="indent">Zaiste, podobnie jak ulewa i śnieg spadają z nieba i tam nie powracają, dopóki nie nawodnią ziemi, nie użyźnią jej i nie zapewnią urodzaju, tak iż wydaje nasienie dla siewcy i chleb dla jedzącego, tak słowo, które wychodzi z ust moich, nie wraca do Mnie bezowocne, zanim wpierw nie dokona tego, co chciałem, i nie spełni pomyślnie swego posłannictwa&raquo;.</p>
  <p class="s-margin indent"><strong>Oto słowo Boże.</strong></p>
  
  <div class="both-sides-header">
    <div class="left">PSALM RESPONSORYJNY</div>
    <div class="right">Iz 12, 2. 3 i 4bcd. 5-6 (R.: por. 3)</div>
  </div>
  <div class="l-margin">
  <p><span class="red">Refren:</span> <strong>Będziecie czerpać ze zdrojów zbawienia.</strong></p>
  <p class="b-margin"><span class="ps-num">2</span>Oto Bóg jest moim zbawieniem! <span class="red">*</span><br>
    Jemu zaufam i bać się nie będę.<br>
    Pan jest moją pieśnią i mocą, <span class="red">*</span><br>
    i On stał się moim zbawieniem.</p>
  <p class="s-margin red">Refren.</p>
  <p class="s-margin"><span class="ps-num">3</span>Wy zaś z weselem czerpać będziecie wodę <span class="red">*</span><br>
	ze zdrojów zbawienia.<br>
    <span class="ps-num">4</span>Chwalcie Pana, wzywajcie Jego imienia! <span class="red">&dagger;</span><br>
	Ukażcie narodom Jego dzieła, <span class="red">*</span><br>
    przypominajcie, że Jego imię jest chwalebne.</p>
  <p class="s-margin red">Refren.</p>
  <p class="s-margin"><span class="ps-num">5</span>Śpiewajcie Panu, bo czynów wspaniałych dokonał! <span class="red">*</span><br>
	I cała ziemia niech o tym się dowie.<br>
    <span class="ps-num">6</span>Wznoś okrzyki i wołaj radośnie, mieszkanko Syjonu, <span class="red">*</span><br>
    bop wielki jest wśród ciebie Święty Izraela.</p>
  <p class="s-margin red">Refren.</p>
  </div>
  
  <div class="both-sides-header">
    <div class="left">DRUGIE CZYTANIE</div>
    <div class="right">1 J 5, 1-9</div>
  </div>
  <p class="no-margin"><em>Jezus przyszedł przez wodę, krew i Ducha</em></p>
  <p class="b-margin"><strong>Czytanie z Pierwszego Listu Świętego Jana Apostoła</strong></p>
  <p class="s-margin">Najmilsi:</p>
  <p class="indent">Każdy, kto wierzy, że Jezus jest Mesjaszem, z Boga się narodził; i każdy miłujący Tego, który dał życie, miłuje również tego, kto życie od Niego otrzymał. Po tym poznajemy, że miłujemy dzieci Boże, gdy miłujemy Boga i wypełniamy Jego przykazania, albowiem miłość względem Boga polega na spełnianiu Jego przykazań, a przykazania Jego nie są ciężkie. Wszystko bowiem, co z Boga zrodzone, zwycięża świat; tym właśnie zwycięstwem, które zwyciężyło świat, jest nasza wiara.</p>
  <p class="indent">A któż zwycięża świat, jeśli nie ten, kto wierzy, że Jezus jest Synem Bożym?</p>
  <p class="indent">Jezus Chrystus jest tym, który przyszedł przez wodę i krew, i Ducha, nie tylko w wodzie, lecz w wodze i we krwi. Duch daje świadectwo, bo Duch jest prawdą.</p>
  <p class="indent">Tzej bowiem dają świadectwo: Duch, woda i krew, a ci trzej w jedno się łączą. Jeśli przyjmujemy świadectwo ludzi &ndash; to świadectwo Boże więcej znaczy, ponieważ jest to świadectwo Boga, które dał o swoim Synu.</p>
  <p class="indent"></p>
  <p class="s-margin indent"><strong>Oto słowo Boże.</strong></p>
  
  <div class="both-sides-header">
    <div class="left">ŚPIEW PRZED EWANGELIĄ</div>
    <div class="right">Por. J 1, 29</div>
  </div>
  <p><span class="red">Aklamacja:</span> Alleluja, alleluja, alleluja.</p>
  <p class="s-margin">Jan zobaczył podchodzącego ku niemu Jezusa i rzekł do Niego:<br>
  &laquo;Oto Baranek Boży, który gładzi grzechy świata&raquo;.</p>
  <p class="s-margin"><span class="red">Aklamacja:</span> Alleluja, alleluja, alleluja.</p>
  
  <div class="both-sides-header">
    <div class="left">EWANGELIA</div>
    <div class="right">Mk 1, 7-11</div><br>
  </div>
  <p class="no-margin"><em>Chrzest Jezusa</em></p>
  <p class="b-margin"><span class="red">&malt;</span> <strong>Słowa Ewangelii według Świętego Marka</strong></p>
  <p class="s-margin indent">Jan Chrzciciel tak głosił: &laquo;Idzie za mną mocniejszy ode mnie, a ja nie jestem godzien, aby schyliwszy się, rozwiązać rzemyk u Jego sandałów. Ja chrzciłem was wodą, On zaś chrzcić was będzie Duchem Świętym&raquo;.</p>
  <p class="indent">W owym czasie przyszedł Jezus z Nazaretu w Galilei i przyjął od Jana chrzest w Jordanie.</p>
  <p class="indent">W chwili gdy wychodził z wody, ujrzał rozwierające się niebo i Ducha jak gołębicę zstępującego na Niego. A z nieba odezwał się głos: &laquo;Ty jesteś moim Synem umiłowanym, w Tobie mam upodobanie&raquo;.</p>
  <p class="s-margin indent"><strong>Oto słowo Pańskie.</strong></p>
</div>