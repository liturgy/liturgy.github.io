<div lang="pl">
  <h1>25 grudnia<br>NARODZENIE PAŃSKIE</h1>
  <h2>MSZA W DZIEŃ</h2>
  
  <div class="both-sides-header">
    <div class="left">PIERWSZE CZYTANIE</div>
    <div class="right">Iz 52, 7-10</div>
  </div>
  <p class="no-margin"><em>Cała ziemia ujrzy zbawienie Boże</em></p>
  <p class="b-margin"><strong>Czytanie z Księgi proroka Izajasza</strong></p>
  <p class="s-margin indent">O jak są pełne wdzięku na górach nogi zwiastuna radosnej nowiny, który ogłasza pokój, zwiastuje szczęście, który obwieszcza zbawienie, który mówi do Syjonu: &laquo;Twój Bóg zaczął królować!&raquo;.</p>
  <p class="indent">Głos! Twoi strażnicy podnoszą głos, razem wznoszą okrzyki radosne, bo oglądają na własne oczy powrót Pana na Syjon. Zabrzmijcie radosnym śpiewem, wszystkie ruiny Jeruzalem! Bo Pan pocieszył swój lud, odkupił Jeruzalem.</p>
  <p class="indent">Pan obnażył już swe ramię święte na oczach wszystkich narodów; i wszystkie krańce ziemi zobaczą zbawienie naszego Boga.</p>
  <p class="s-margin indent"><strong>Oto słowo Boże.</strong></p>
  
  <div class="both-sides-header">
    <div class="left">PSALM RESPONSORYJNY</div>
    <div class="right">Ps 98 (97), 1bcde. 2-3b. 3c-4. 5-6. (R.: por. 3cd)</div>
  </div>
  <p><span class="red">Refren:</span> <strong>Ziemia ujrzała swego Zbawiciela.</strong></p>
  <p class="b-margin">Śpiewajcie Panu pieśń nową, <span class="red">*</span><br>
    albowiem uczynił cuda.<br>
    Zwycięstwo Mu zgotowała Jego prawica <span class="red">*</span><br>
    i święte ramię Jego.</p>
  <p class="s-margin red">Refren.</p>
  <p class="s-margin">Pan okazał swoje zbawienie, <span class="red">*</span><br>
	na oczach pogan objawił swą sprawiedliwość.<br>
    Wspomniał na dobroć i na wierność swoją <span class="red">*</span><br>
    dla domu Izraela.</p>
  <p class="s-margin red">Refren.</p>
  <p class="s-margin">Ujrzały wszystkie krańce ziemi <span class="red">*</span><br>
	zbawienie Boga naszego.<br>
    Wołaj z radości na cześć Pana, cała ziemio, <span class="red">*</span><br>
    cieszcie się, weselcie i grajcie.</p>
  <p class="s-margin red">Refren.</p>
  <p class="s-margin">Śpiewajcie Panu przy wtórze cytry, <span class="red">*</span><br>
	przy wtórze cytry i przy dźwięku harfy.<br>
    Przy trąbach i przy głosie rogu, <span class="red">*</span><br>
    na oczach Pana, Króla, się radujcie.</p>
  <p class="s-margin red">Refren.</p>
  
  <div class="both-sides-header">
    <div class="left">DRUGIE CZYTANIE</div>
    <div class="right">Hbr 1, 1-6</div>
  </div>
  <p class="no-margin"><em>Bóg przemówił do nas przez Syna</em></p>
  <p class="b-margin"><strong>Czytanie z Listu do Hebrajczyków</strong></p>
  <p class="s-margin indent">Wielokrotnie i na różne sposoby przemawiał niegdyś Bóg do ojców naszych przez proroków, a w tych ostatecznych dniach przemówił do nas przez Syna. Jego to ustanowił dziedzicem wszystkich rzeczy, przez Niego też stworzył wszechświat.</p>
  <p class="indent">Ten Syn, który jest odblaskiem Jego chwały i odbiciem Jego istoty, podtrzymuje wszystko słowem swej potęgi, a dokonawszy oczyszczenia z grzechów, zasiadł po prawicy Majestatu na wysokościach. On o tyle stał się większy od aniołów, o ile odziedziczył dostojniejsze od nich imię.</p>
  <p class="indent">Do którego bowiem z aniołów powiedział Bóg kiedykolwiek: &laquo;Ty jesteś moim Synem, Ja Cię dziś zrodziłem&raquo;? I znowu: &laquo;Ja będę Mu Ojcem, a On będzie Mi Synem&raquo;? A skoro ponownie wprowadzi Pierworodnego na świat, powie: &laquo;Niech Mu oddają pokłon wszyscy aniołowie Boży&raquo;.</p>
  <p class="s-margin indent"><strong>Oto słowo Boże.</strong></p>
  
  <div class="both-sides-header">
    <div class="left">ŚPIEW PRZED EWANGELIĄ</div>
  </div>
  <p><span class="red">Aklamacja:</span> Alleluja, alleluja, alleluja.</p>
  <p class="s-margin">Zajaśniał nam dzień święty, pójdźcie, narody, oddajcie pokłon Panu,<br>
    bo wielka światłość zstąpiła dzisiaj na ziemię.</p>
  <p class="s-margin"><span class="red">Aklamacja:</span> Alleluja, alleluja, alleluja.</p>
  
  <div class="both-sides-header">
    <div class="left">EWANGELIA DŁUŻSZA</div>
    <div class="right">J 1, 1-18</div><br>
  </div>
  <p class="no-margin"><em>Słowo stało się ciałem</em></p>
  <p class="b-margin"><span class="red">&malt;</span> <strong>Słowa Ewangelii według Świętego Jana</strong></p>
  <p class="s-margin indent">Na początku było Słowo, a Słowo było u Boga, i Bogiem było Słowo. Ono było na początku u Boga. Wszystko przez Nie się stało, a bez Niego nic się nie stało, z tego, co się stało.</p>
  <p class="indent">W Nim było życie, a życie było światłością ludzi, a światłość w ciemności świeci i ciemność jej nie ogarnęła.</p>
  <p class="indent">Pojawił się człowiek posłany przez Boga, Jan mu było na imię. Przyszedł on na świadectwo, aby zaświadczyć o światłości, by wszyscy uwierzyli przez niego. Nie był on światłością, lecz został posłany, aby zaświadczyć o światłości.</p>
  <p class="indent">Była światłość prawdziwa, która oświeca każdego człowieka, gdy na świat przychodzi.</p>
  <p class="indent">Na świecie było Słowo, a świat stał się przez Nie, lecz świat Go nie poznał. Przyszlo do swojej własności, a swoi Go nie przyjęli. Wszystkim tym jednak, któzy Je przyjęli, dało moc, aby się stali dziećmi Bożymi, tym, którzy wierzą w imię Jego &ndash; którzy ani z krwi, ani z żądzy ciała, ani z woli męża, ale z Boga się narodzili.</p>
  <p class="indent">A Słowo stało się ciałem i zamieszkało wśród nas. I oglądaliśmy Jego chwałę, chwałę, jaką Jednorodzony otrzymuje od Ojca, pełen łaski i prawdy.</p>
  <p class="indent">Jan daje o Nim świadectwo i głośno woła w słowach: &laquo;Ten był, o którym powiedziałem: Ten, który po mnie idzie, przewyższył mnie godnością, gdyż był wsześniej ode mnie&raquo;.</p>
  <p class="indent">Z Jego pełności wszyscy otrzymaliśmy &ndash; łaskę po łasce. Podczas gdy Prawo zostało dane za pośrednictwem Mojżesza, łaska i prawda przyszły przez Jezusa Chrystusa.</p>
  <p class="indent">Boga nikt nigdy nie widział; ten Jednorodzony Bóg, który jest w łonie Ojca, o Nim pouczył.</p>
  <p class="s-margin indent"><strong>Oto słowo Pańskie.</strong></p>
  
  <div class="both-sides-header">
    <div class="left">EWANGELIA KRÓTSZA</div>
    <div class="right">J 1, 1-5. 9-14</div><br>
  </div>
  <p class="no-margin"><em>Słowo stało się ciałem</em></p>
  <p class="b-margin"><span class="red">&malt;</span> <strong>Słowa Ewangelii według Świętego Jana</strong></p>
  <p class="s-margin indent">Na początku było Słowo, a Słowo było u Boga, i Bogiem było Słowo. Ono było na początku u Boga. Wszystko przez Nie się stało, a bez Niego nic się nie stało, z tego, co się stało.</p>
  <p class="indent">W Nim było życie, a życie było światłością ludzi, a światłość w ciemności świeci i ciemność jej nie ogarnęła.</p>
  <p class="indent">Była światłość prawdziwa, która oświeca każdego człowieka, gdy na świat przychodzi.</p>
  <p class="indent">Na świecie było Słowo, a świat stał się przez Nie, lecz świat Go nie poznał. Przyszlo do swojej własności, a swoi Go nie przyjęli. Wszystkim tym jednak, któzy Je przyjęli, dało moc, aby się stali dziećmi Bożymi, tym, którzy wierzą w imię Jego &ndash; którzy ani z krwi, ani z żądzy ciała, ani z woli męża, ale z Boga się narodzili.</p>
  <p class="indent">A Słowo stało się ciałem i zamieszkało wśród nas. I oglądaliśmy Jego chwałę, chwałę, jaką Jednorodzony otrzymuje od Ojca, pełen łaski i prawdy.</p>
  <p class="s-margin indent"><strong>Oto słowo Pańskie.</strong></p>
</div>