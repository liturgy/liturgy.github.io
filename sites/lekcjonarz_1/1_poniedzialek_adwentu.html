<div lang="pl">
  <h1>PIERWSZY TYDZIEŃ ADWENTU</h1>
  <h2>PONIEDZIAŁEK</h2>
  <div class="both-sides-header">
    <div class="left">PIERWSZE CZYTANIE</div>
    <div class="right">Iz 2, 1-5</div>
  </div>
  <p class="no-margin"><em>Pokój królestwa Bożego</em></p>
  <p class="b-margin"><strong>Czytanie z Księgi proroka Izajasza</strong></p>
  <p class="s-margin indent">Widzenie Izajasza, syna Amosa, dotyczące Judy i Jerozolimy:</p>
  <p class="indent">Stanie się na końcu czasów, że góra świątyni Pańskiej stać będzie mocno na szczycie gór i wystrzeli ponad pagórki.</p>
  <p class="indent">Wszystkie narody do niej popłyną, mnogie ludy pójdą i rzekną: &laquo;Chodźcie, wstąpmy na górę Pańską, do świątyni Boga Jakuba! Niech nas nauczy dróg swoich, byśmy kroczyli Jego ścieżkami. Bo Prawo pochodzi z Syjonu i słowo Pańskie &ndash; z Jeruzalem&raquo;.</p>
  <p class="indent">On będzie rozjemcą pomiędzy ludami i sędzią dla licznych narodów. Wtedy swe miecze przekują na lemiesze, a swoje włócznie na sierpy. Naród przeciw narodowi nie podniesie miecza, nie będą się więcej zaprawiać do wojny.</p>
  <p class="indent">Chodźcie, domu Jakuba, postępujmy w światłości Pańskiej!</p>
  <p class="s-margin indent"><strong>Oto słowo Boże.</strong></p>

  <p class="b-margin rubric">W roku A, gdy powyższe czytanie Iz 2, 1-5 zostało wykorzystane w 1 Niedzielę Adwentu, można odczytać następującą perykopę:</p>

  <div class="both-sides-header b-margin">
    <div class="left">PIERWSZE CZYTANIE</div>
    <div class="right">Iz 4, 2-6</div>
  </div>
  <p class="no-margin"><em>Radość zbawionych</em></p>
  <p class="b-margin"><strong>Czytanie z Księgi proroka Izajasza</strong></p>
  <p class="s-margin indent">W owym dniu Odrośl Pana stanie się ozdobą i chwałą, a owoc ziemi przepychem i krasą dla ocalałych z Izraela. I będzie tak: Ktokolwiek pozostał żywy na Syjonie i kto się ostał w Jeruzalem, każdy będzie nazwany świętym i wpisany do Księgi Życia w Jeruzalem.</p>
  <p class="indent">Gdy Pan obmyje brud Córy Syjońskiej i krew rozlaną w Jeruzalem oczyści powiewem sądu i podmuchem pożogi, wtedy Pan przyjdzie spocząć na całej przestrzeni góry Syjon i na tych, którzy się tam zgromadzą, we dnie jako obłok z dymu, w nocy jako olśniewający płomień ognia. Albowiem nad wszystkim chwała Pańska będzie osłoną i namiotem, by za dnia dać cień przed skwarem, ucieczkę zaś i schronienie przed nawałnicą i ulewą.</p>
  <p class="s-margin indent"><strong>Oto słowo Boże.</strong></p>

  <div class="both-sides-header">
    <div class="left">PSALM RESPONSORYJNY</div>
    <div class="right">Ps 122 (121), 1b-2. 4-5. 6-7. 8-9 (R.: por. 1bc)</div>
  </div>
  <p><span class="red">Refren:</span> <strong>Idźmy z radością na spotkanie Pana.</strong></p>
  <p class="b-margin">Ucieszyłem się, gdy mi powiedziano: <span class="red">*</span><br>
    &laquo;Pójdziemy do domu Pana&raquo;.<br>
    Już stoją nasze stopy <span class="red">*</span><br>
    w twoich bramach, Jeruzalem.</p>
  <p class="s-margin red">Refren.</p>
  <p class="s-margin">Do niego wstępują pokolenia Pańskie, <span class="red">*</span><br>
    aby zgodnie z prawem Izraela wielbić imię Pana.<br>
    Tam ustawiono trony sędziowskie, <span class="red">*</span><br>
    trony domu Dawida.</p>
  <p class="s-margin red">Refren.</p>
  <p class="s-margin">Proście o pokój dla Jeruzalem: <span class="red">*</span><br>
    Niech żyją w pokoju, którzy cię miłują.<br>
    Niech pokój panuje w twych murach, <span class="red">*</span><br>
    a pomyślność w twoich pałacach.</p>
  <p class="s-margin red">Refren.</p>
  <p class="s-margin">Ze względu na moich braci i przyjaciół <span class="red">*</span><br>
    będę wołał: &laquo;Pokój z tobą!&raquo;<br>
    Ze względu na dom Pana, Boga naszego, <span class="red">*</span><br>
    modlę się o dobro dla ciebie.</p>
  <p class="s-margin red">Refren.</p>

  <div class="both-sides-header">
    <div class="left">ŚPIEW PRZED EWANGELIĄ</div>
    <div class="right">Por. Ps 80 (79), 4</div>
  </div>
  <p><span class="red">Aklamacja:</span> Alleluja, alleluja, alleluja.</p>
  <p class="s-margin">Panie, Boże nasz, przyjdź, aby nas uwolnić,<br>
    okaż swoje oblicze, a będziemy zbawieni.</p>
  <p class="s-margin"><span class="red">Aklamacja:</span> Alleluja, alleluja, alleluja.</p>

  <p class="rubric b-margin">W dni powszednie Adwentu zamiast śpiewu przed Ewangelią można wybrać inny spośród podanych na s. <span>143-146.</span></p>

  <div class="both-sides-header">
    <div class="left">EWANGELIA</div>
    <div class="right">Mt 8, 5-11</div>
  </div>
  <p class="no-margin"><em>Wielu ze Wschodu i Zachodu<br>przyjdzie do królestwa niebieskiego</em></p>
  <p class="b-margin"><span class="red">&malt;</span> <strong>Słowa Ewangelii według Świętego Mateusza</strong></p>
  <p class="indent s-margin">Gdy Jezus wszedł do Kafarnaum, zwrócił się do Niego setnik i prosił Go, mówiąc: &laquo;Panie, sługa mój leży w domu sparaliżowany i bardzo cierpi&raquo;. Rzekł mu Jezus: &laquo;Przyjdę i uzdrowię go&raquo;.</p>
  <p class="indent">Lecz setnik odpowiedział: &laquo;Panie, nie jestem godzien, abyś wszedł pod dach mój, ale powiedz tylko słowo, a mój sługa odzyska zdrowie. Bo i ja, choć podlegam władzy, mam pod sobą żołnierzy. Mówię temu: &bdquo;Idź!&rdquo; &ndash; a idzie; drugiemu &bdquo;Przyjdź!&rdquo; &ndash; a przychodzi; a słudze: &bdquo;Zrób to!&rdquo; &ndash; a robi&raquo;.</p>
  <p class="indent">Gdy Jezus to usłyszał, zdziwił się i rzekł do tych, którzy szli za Nim: &laquo;Zaprawdę, powiadam wam: U nikogo w Izraelu nie znalazłem tak wielkiej wiary. Lecz powiadam wam: Wielu przyjdzie ze Wschodu i z Zachodu i zasiądą do stołu z Abrahamem, Izaakiem i Jakubem w królestwie niebieskim&raquo;.</p>
  <p class="s-margin indent"><strong>Oto słowo Pańskie.</strong></p>
</div>
