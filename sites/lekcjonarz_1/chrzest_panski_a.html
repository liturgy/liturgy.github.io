<div lang="pl">
  <h2 class="red">Niedziela po 6 stycznia</h2>
  <h1 class="no-margin">CHRZEST PAŃSKI, ROK A</h1>

  <div class="both-sides-header">
    <div class="left">PIERWSZE CZYTANIE</div>
    <div class="right">Iz 42, 1-4. 6-7</div>
  </div>
  <p class="no-margin"><em>Chrystus Sługą, w którym Bóg ma upodobanie</em></p>
  <p class="b-margin"><strong>Czytanie z Księgi proroka Izajasza</strong></p>
  <p class="s-margin">To mówi Pan:</p>
  <p class="indent">&laquo;Oto mój Sługa, którego podtrzymuję, Wybrany mój, w którym mam upodobanie. Sprawiłem, że Duch mój na Nim spoczął; On przyniesie narodom Prawo. Nie będzie wołał ni podnosił głosu, nie da słyszeć krzyku swego na dworze. Nie złamie trzciny nadłamanej, nie zgasi ledwo tlącego się knotka. On rzeczywiście przyniesie Prawo. Nie zniechęci się ani nie załamie, aż utrwali Prawo na ziemi, a Jego pouczenia wyczekują wyspy.</p>
  <p class="indent">Ja, Pan, powołałem Cię, słusznie ująłem Cię za rękę i ukształtowałem, ustanowiłem Cię przymierzem dla ludzi, światłością dla narodów, abyś otworzył oczy niewidomym, ażebyś z zamknięcia wypuścił jeńców, z więzienia tych, co mieszkają w ciemności&raquo;.</p>
  <p class="s-margin indent"><strong>Oto słowo Boże.</strong></p>
  
  <div class="both-sides-header">
    <div class="left">PSALM RESPONSORYJNY</div>
    <div class="right">Ps 29 (28), 1b-2. 3ac-4. 3b i 9b-10 (R.: por. 11b)</div>
  </div>
  <div class="l-margin">
  <p><span class="red">Refren:</span> <strong>Pan ześle pokój swojemu ludowi.</strong></p>
  <p class="b-margin"><span class="ps-num">1</span>Oddajcie Panu, synowie Boży <span class="red">*</span><br>
    oddajcie Panu chwałę i sławcie Jego potęgę.<br>
    <span class="ps-num">2</span>Oddajcie Panu chwałę Jego imienia, <span class="red">*</span><br>
    na świętym dziedzińcu uwielbiajcie Pana.</p>
  <p class="s-margin red">Refren.</p>
  <p class="s-margin"><span class="ps-num">3</span>Ponad wodami głos Pański, <span class="red">*</span><br>
	Pan ponad wód bezmiarem!<br>
    <span class="ps-num">4</span>Głos Pana potężny, <span class="red">*</span><br>
    głos Pana pełen dostojeństwa.</p>
  <p class="s-margin red">Refren.</p>
  <p class="s-margin"><span class="ps-num">3</span>Zagrzmiał Bóg majestatu: <span class="red">*</span><br>
	<span class="ps-num">9</span>a w Jego świątyni wszyscy mówią: &laquo;Chwała!&raquo;<br>
    <span class="ps-num">10</span>Pan zasiadł nad potopem, <span class="red">*</span><br>
    Pan jako Król zasiadł na wieki.</p>
  <p class="s-margin red">Refren.</p>
  </div>
  
  <div class="both-sides-header">
    <div class="left">DRUGIE CZYTANIE</div>
    <div class="right">Dz 10, 34-38</div>
  </div>
  <p class="no-margin"><em>Jezus został namaszczony Duchem Świętym</em></p>
  <p class="b-margin"><strong>Czytanie z Dziejów Apostolskich</strong></p>
  <p class="s-margin indent">Gdy Piotr przybył do domu setnika Korneliusza w Cezarei, przemówił w dłuższym wywodzie: &laquo;Przekonuję się, że Bóg naprawdę nie ma względu na osoby. Ale w każdym narodzie miły jest Mu ten, kto się Go boi i postępuje sprawiedliwie. Posłał swe słowo synom Izraela, zwiastując im pokój przez Jezusa Chrystusa. On to jest Panem wszystkich. Wiecie, co się działo w całej Judei, począwszy od Galilei, po chrzcie, który głosił Jan. Znacie sprawę Jezusa z Nazaretu, którego Bóg namaścił Duchem Świętym i mocą. Dlatego że Bóg był z Nim, przyszedł On, dobrze czyniąc i uzdrawiając wszystkich, którzy byli pod władzą diabła&raquo;.</p>
  <p class="s-margin indent"><strong>Oto słowo Boże.</strong></p>
  
  <div class="both-sides-header">
    <div class="left">ŚPIEW PRZED EWANGELIĄ</div>
    <div class="right">Por. Mk 9, 7</div>
  </div>
  <p><span class="red">Aklamacja:</span> Alleluja, alleluja, alleluja.</p>
  <p class="s-margin">Otwarło się niebo i zabrzmiał głos Ojca:<br>
  &laquo;To jest mój Syn umiłowany, Jego słuchajcie&raquo;.</p>
  <p class="s-margin"><span class="red">Aklamacja:</span> Alleluja, alleluja, alleluja.</p>
  
  <div class="both-sides-header">
    <div class="left">EWANGELIA</div>
    <div class="right">Mt 3, 13-17</div><br>
  </div>
  <p class="no-margin"><em>Chrzest Jezusa</em></p>
  <p class="b-margin"><span class="red">&malt;</span> <strong>Słowa Ewangelii według Świętego Mateusza</strong></p>
  <p class="s-margin indent">Jezus przyszedł z Galilei nad Jordan do Jana, żeby przyjąć od niego chrzest. Lecz Jan powstrzymywał Go, mówiąc: &laquo;To ja potrzebuję chrztu od Ciebie, a Ty przychodzisz do mnie?&raquo;</p>
  <p class="indent">Jezus mu odpowiedział: &laquo;Ustąp teraz, bo tak godzi się nam wypełnić wszystko, co sprawiedliwe&raquo;. Wtedy Mu ustąpił.</p>
  <p class="indent">A gdy Jezus został ochrzczony, natychmiast wyszedł z wody. A oto otworzyły się nad Nim niebiosa i ujrzał Ducha Bożego zstępującego jak gołębica i przychodzącego nad Niego. A oto głos z nieba mówił: &laquo;Ten jest mój Syn umiłowany, w którym mam upodobanie&raquo;.</p>
  <p class="s-margin indent"><strong>Oto słowo Pańskie.</strong></p>
</div>