<div lang="pl">
  <h1>8 STYCZNIA<br>albo we wtorek po Objawieniu Pańskim</h1>
  
  <div class="both-sides-header">
    <div class="left">PIERWSZE CZYTANIE</div>
    <div class="right">1 J 4, 7-10</div>
  </div>
  <p class="no-margin"><em>Bóg jest miłością</em></p>
  <p class="b-margin"><strong>Czytanie z Pierwszego Listu Świętego Jana Apostoła</strong></p>
  <p class="s-margin indent">Umiłowani, miłujmy się wzajemnie, ponieważ miłość jest z Boga, a każdy, kto miłuje, narodził się z Boga i zna Boga. Kto nie miłuje, nie zna Boga, bo Bóg jest miłością.</p>
  <p class="indent">W nim objawiła się miłość Boga ku nam, że zesłał Syna swego Jednorodzonego na świat, abyśmy życie mieli dzięki Niemu.</p>
  <p class="indent">W tym przejawia się miłość, że nie my umiłowaliśmy Boga, ale że On sam nas umiłował i posłał Syna swojego jako ofiarę przebłagalną za nasze grzechy.</p>
  <p class="s-margin indent"><strong>Oto słowo Boże.</strong></p>
  
  <div class="both-sides-header">
    <div class="left">PSALM RESPONSORYJNY</div>
    <div class="right">Ps 72 (71), 1b-2. 3-4b. 7-8 (R.: por. 11)</div>
  </div>
  <div class="l-margin">
  <p><span class="red">Refren:</span> <strong>Uwielbią Pana wszystkie ludy ziemi.</strong></p>
  <p class="b-margin"><span class="ps-num">1</span>Boże, przekaż Twój sąd królowi, <span class="red">*</span><br>
    a Twoją sprawiedliwość synowi królewskiemu.<br>
    <span class="ps-num">2</span>Aby Twoim ludem rządził sprawiedliwie <span class="red">*</span><br>
    i ubogimi według prawa.</p>
  <p class="s-margin red">Refren.</p>
  <p class="s-margin"><span class="ps-num">3</span>Niech góry przyniosą pokój ludowi, <span class="red">*</span><br>
    a wzgórza sprawiedliwość.<br>
    <span class="ps-num">4</span>Otoczy opieką ubogich z ludu, <span class="red">*</span><br>
    będzie ratował dzieci biedaków.</p>
  <p class="s-margin red">Refren.</p>
  <p class="s-margin"><span class="ps-num">7</span>Za dni jego zakwitnie sprawiedliwość <span class="red">*</span><br>
    i wielki pokój, zanim księżyc zgaśnie.<br>
    <span class="ps-num">8</span>Będzie panował od morza do morza, <span class="red">*</span><br>
    od Rzeki aż po krańce ziemi.</p>
  <p class="s-margin red">Refren.</p>
  </div>
  
  <div class="both-sides-header">
    <div class="left">ŚPIEW PRZED EWANGELIĄ</div>
    <div class="right">Por. Łk 4, 18</div>
  </div>
  <p><span class="red">Aklamacja:</span> Alleluja, alleluja, alleluja.</p>
  <p class="s-margin">Pan posłał Mnie, abym ubogim niósł dobrą nowinę,<br>
    więźniom głosił wolność.</p>
  <p class="s-margin"><span class="red">Aklamacja:</span> Alleluja, alleluja, alleluja.</p>
  
  <div class="both-sides-header">
    <div class="left">EWANGELIA</div>
    <div class="right">Mk 6, 34-44</div><br>
  </div>
  <p class="no-margin"><em>Rozmnażając chleb, Jezus objawia swoją moc</em></p>
  <p class="b-margin"><span class="red">&malt;</span> <strong>Słowa Ewangelii według Świętego Marka</strong></p>
  <p class="s-margin indent">Gdy Jezus ujrzał wielki tłum, zlitował się nad nimi, byli bowiem jak owce niemające pasterza. I zaczął ich nauczać o wielu sprawach.</p>
  <p class="indent">A gdy pora była już późna, przystąpili do Niego uczniowie i rzekli: &laquo;Miejsce to jest pustkowiem, a pora już późna. Odpraw ich. Niech idą do okolicznych osiedli i wsi, a kupią sobie coś do jedzenia&raquo;.</p>
  <p class="indent">Lecz On im odpowiedział: &laquo;Wy dajcie im jeść!&raquo;</p>
  <p class="indent">Rzekli Mu: &laquo;Mamy pójść i za dwieście denarów kupić chleba, żeby dać im jeść?&raquo;</p>
  <p class="indent">On ich spytał: &laquo;Ile macie chlebów? Idźcie, zobaczcie!&raquo;</p>
  <p class="indent">Gdy się upewnili, rzekli: &laquo;Pięć i dwie ryby&raquo;.</p>
  <p class="indent">Wtedy polecił im wszystkim usiąść gromadami na zielonej trawie. I rozłożyli się, gromada przy gromadzie, po stu i pięćdziesięciu.</p>
  <p class="indent">A wziąwszy pięć chlebów i dwie ryby, spojrzał w niebo, odmówił błogosławieństwo, połamał chleby i dawał uczniom, by podawali im; także dwie ryby rozdzielił między wszystkich. Jedli wszyscy do syna i zebrali jeszcze dwanaście pełnych koszów ułomków i resztek ryb. A tych, którzy jedli chleby, było pięć tysięcy mężczyzn.</p>
  <p class="s-margin indent"><strong>Oto słowo Pańskie.</strong></p>
</div>