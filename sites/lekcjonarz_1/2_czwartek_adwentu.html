<div lang="pl">
  <h1>DRUGI TYDZIEŃ ADWENTU</h1>
  <h2>CZWARTEK</h2>
  <div class="both-sides-header">
    <div class="left">PIERWSZE CZYTANIE</div>
    <div class="right">Iz 41, 13-20</div>
  </div>
  <p class="no-margin"><em>Bóg jest odkupicielem</em></p>
  <p class="b-margin"><strong>Czytanie z Księgi proroka Izajasza</strong></p>
  <p class="s-margin indent">Ja, Pan, twój Bóg, ująłem twą prawicę, mówiąc ci: &laquo;Nie lękaj się, przychodzę ci z pomocą&raquo;.</p>
  <p class="indent">Nie bój się, robaczku Jakubie, nieboraku Izraelu! Ja cię wspomagam &ndash; mówi Pan &ndash; odkupicielem twoim &ndash; Święty Izraela.</p>
  <p class="indent">Oto Ja przemieniam cię w młockarskie sanie, nowe, o podwójnym rzędzie zębów: ty zmłócisz i pokruszysz góry, zamienisz pagórki w drobną sieczkę; ty je przewiejesz, a wicher je porwie i trąba powietrzna rozmiecie. Ty natomiast rozradujesz się w Panu, chlubić się będziesz w Świętym Izraela.</p>
  <p class="indent">Nędzni i biedni szukają wody, a jej nie ma! Ich język wysechł już z pragnienia. Ja, Pan, wysłucham ich, nie opuszczę ich Ja, Bóg Izraela.</p>
  <p class="indent">Każę wytrysnąc strumieniom na nagich wzgórzach i źródłom wód pośrodku nizin. Zamienię pustynię w pojezierze, a wyschniętą ziemię w wodotryski.</p>
  <p class="indent">Na pustyni zasadzę cedry, akacje, mirty i oliwki; rozkrzewię na pustkowiu cyprysy, wiązy i bukszpan obok siebie. Ażeby zobaczyli i poznali, rozważyli i pojęli wszyscy, że ręka Pańska to uczyniła, że Święty Izraela tego dokonał.</p>
  <p class="s-margin indent"><strong>Oto słowo Boże.</strong></p>

  <div class="both-sides-header">
    <div class="left">PSALM RESPONSORYJNY</div>
    <div class="right">Ps 145 (144), 1bc i 9. 10-11. 12-13 (R.: por. 8)</div>
  </div>
  <p><span class="red">Refren:</span> <strong>Pan jest łagodny i bardzo łaskawy.</strong></p>
  <p class="b-margin">Będę Cię wielbił, Boże mój i Królu, <span class="red">*</span><br>
    i sławił Twoje imię przez wszystkie wieki.<br>
    Pan jest dobry dla wszystkich, <span class="red">*</span><br>
    a Jego miłosierdzie nad wszystkim, co stworzył.</p>
  <p class="s-margin red">Refren.</p>
  <p class="s-margin">Niech Cię wielbią, Panie, wszystkie Twoje dzieła, <span class="red">*</span><br>
    i niech Cię błogosławią Twoi wyznawcy.<br>
    Niech mówią o chwale Twojego królestwa, <span class="red">*</span><br>
    i niech głoszą Twoją potęgę.</p>
  <p class="s-margin red">Refren.</p>
  <p class="s-margin">Aby synom ludzkim oznajmić Twoją potęgę, <span class="red">*</span><br>
    i wspaniałość chwały Twojego królestwa.<br>
    Królestwo Twoje królestwem wszystkich wieków, <span class="red">*</span><br>
    przez wszystkie pokolenia Twoje panowanie.</p>
  <p class="s-margin red">Refren.</p>

  <div class="both-sides-header">
    <div class="left">ŚPIEW PRZED EWANGELIĄ</div>
    <div class="right">Por. Iz 45, 8</div>
  </div>
  <p><span class="red">Aklamacja:</span> Alleluja, alleluja, alleluja.</p>
  <p class="s-margin">Niebiosa, spuśćcie Sprawiedliwego jak rosę, niech jak deszcz spłynie z obłoków,<br>
    niech się otworzy ziemia i zdrodzi Zbawiciela.</p>
  <p class="s-margin"><span class="red">Aklamacja:</span> Alleluja, alleluja, alleluja.</p>

  <div class="both-sides-header">
    <div class="left">EWANGELIA</div>
    <div class="right">Mt 11, 11-15</div>
  </div>
  <p class="no-margin"><em>Nie ma większego człowieka od Jana Chrzciciela</em></p>
  <p class="b-margin"><span class="red">&malt;</span> <strong>Słowa Ewangelii według Świętego Mateusza</strong></p>
  <p class="s-margin">Jezus powiedział do tłumów:</p>
  <p class="indent">&laquo;Zaprawdę, powiadam wam: Między narodzonymi z niewiast nie powstał większy od Jana Chrzciciela. Lecz najmniejszy w królestwie niebieskim większy jest niż on. A od czasu Jana Chrzciciela aż dotąd królestwo niebieskie doznaje gwałtu, a zdobywają je ludzie gwałtowni. Wszyscy bowiem Prorocy i Prawo prorokowali aż do Jana. A jeśli chcecie uznać, to on jest Eliaszem, który ma przyjść.</p>
  <p class="indent">Kto ma uszy, niechaj słucha!&raquo;</p>
  <p class="s-margin indent"><strong>Oto słowo Pańskie.</strong></p>
</div>
