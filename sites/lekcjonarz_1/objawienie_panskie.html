<div lang="pl">
  <h1>OBJAWIENIE PAŃSKIE</h1>
  
  <p class="rubric">W Mszy wigilii oraz Mszy w dzień stosuje się te same czytania.</p>

  <div class="both-sides-header">
    <div class="left">PIERWSZE CZYTANIE</div>
    <div class="right">Iz 60, 1-6</div>
  </div>
  <p class="no-margin"><em>Chwała Boga rozbłyska nad Jerozolimą</em></p>
  <p class="b-margin"><strong>Czytanie z Księgi proroka Izajasza</strong></p>
  <p class="s-margin indent">Powstań! Świeć, Jeruzalem, bo przyszło twe światło i chwała Pańska rozbłyska nad tobą. Bo oto ciemność okrywa ziemię i gęsty mrok spowija ludy, a ponad tobą jaśnieje Pan, i Jego chwała jawi się nad tobą.</p>
  <p class="indent">I pójdą narody do twojego światła, królowie do blasku twojego wschodu. Rzuć okiem dokoła i zobacz: Ci wszyscy zebrani zdążają do ciebie. Twoi synowie przychodzą z daleka, na rękach niesione są twe córki.</p>
  <p class="indent">Wtedy zobaczysz i promienieć będziesz, a serce twe zadrży i rozszerzy się, bo do ciebie napłyną bogactwa zamorskie, zasoby narodów przyją ku tobie. Zaleje cię mnogością wielbłądów &ndash; dromadery z Madianu i z Efy. Wszyscy oni przybędą z Saby, zaofiarują złoto i kadzidło, nucąc radośnie hymny na cześć Pana.</p>
  <p class="s-margin indent"><strong>Oto słowo Boże.</strong></p>
  
  <div class="both-sides-header">
    <div class="left">PSALM RESPONSORYJNY</div>
    <div class="right">Ps 72 (71), 1b-2. 7-8. 10-11. 12-13 (R.: por. 11)</div>
  </div>
  <div class="l-margin">
  <p><span class="red">Refren:</span> <strong>Uwielbią Pana wszystkie ludy ziemi.</strong></p>
  <p class="b-margin"><span class="ps-num">1</span>Boże, przekaż Twój sąd królowi, <span class="red">*</span><br>
    a Twoją sprawiedliwość synowi królewskiemu.<br>
    <span class="ps-num">2</span>Aby Twoim ludem rządził sprawiedliwie <span class="red">*</span><br>
    i ubogimi według prawa.</p>
  <p class="s-margin red">Refren.</p>
  <p class="s-margin"><span class="ps-num">7</span>Za dni jego zakwitnie sprawiedliwość, <span class="red">*</span><br>
	i wielki pokój, zanim księżyc nie zgaśnie.<br>
    <span class="ps-num">8</span>Będzie panował od morza do morza, <span class="red">*</span><br>
    od Rzeki aż po krańce ziemi.</p>
  <p class="s-margin red">Refren.</p>
  <p class="s-margin"><span class="ps-num">10</span>Królowie Tarszisz i wysp przyniosą dary, <span class="red">*</span><br>
	królowie Szeby i Saby złożą daninę.<br>
    <span class="ps-num">11</span>I oddadzą mu pokłon wszyscy królowie, <span class="red">*</span><br>
    wszystkie narody będą mu służyły.</p>
  <p class="s-margin red">Refren.</p>
  <p class="s-margin"><span class="ps-num">12</span>Wyzwoli bowiem biedaka, który go wzywa, <span class="red">*</span><br>
	i ubogiego, który nie ma opieki.<br>
    <span class="ps-num">13</span>Zmiłuje się nad biednym i ubogim, <span class="red">*</span><br>
    nędzarza ocali od śmierci.</p>
  <p class="s-margin red">Refren.</p>
  </div>
  
  <div class="both-sides-header">
    <div class="left">DRUGIE CZYTANIE</div>
    <div class="right">Ef 3, 2-3a. 5-6</div>
  </div>
  <p class="no-margin"><em>Poganie są uczestnikami zbawienia</em></p>
  <p class="b-margin"><strong>Czytanie z Listu Świętego Pawła Apostoła do Efezjan</strong></p>
  <p class="s-margin">Bracia:</p>
  <p class="indent">Słyszeliście przecież o udzieleniu przez Boga łaski danej mi dla was, że mianowicie przez objawienie oznajmiona mi została ta tajemnica. Nie była ona oznajmiona synom ludzkim w poprzednich pokoleniach, tak jak teraz została objawiona przez Ducha świętym Jego apostołom i prorokom, to znaczy, że poganie już są współdziedzicami i współczłonkami Ciała, i współuczestnikami obietnicy w Chrystusie Jezusie przez Ewangelię.</p>
  <p class="s-margin indent"><strong>Oto słowo Boże.</strong></p>
  
  <div class="both-sides-header">
    <div class="left">ŚPIEW PRZED EWANGELIĄ</div>
    <div class="right">Mt 2, 2b</div>
  </div>
  <p><span class="red">Aklamacja:</span> Alleluja, alleluja, alleluja.</p>
  <p class="s-margin">Ujrzeliśmy Jego gwiazdę na Wschodzie<br>
    i przybyliśmy oddać pokłon Panu.</p>
  <p class="s-margin"><span class="red">Aklamacja:</span> Alleluja, alleluja, alleluja.</p>
  
  <div class="both-sides-header">
    <div class="left">EWANGELIA</div>
    <div class="right">Mt 2, 1-12</div><br>
  </div>
  <p class="no-margin"><em>Pokłon mędrców ze Wschodu</em></p>
  <p class="b-margin"><span class="red">&malt;</span> <strong>Słowa Ewangelii według Świętego Mateusza</strong></p>
  <p class="s-margin indent">Gdy Jezus narodził się w Betlejem w Judei za panowania króla Heroda, oto mędrcy ze Wschodu przybyli do Jerozolimy i ptali: &laquo;Gdzie jest nowo narodzony Król żydowski? Ujrzeliśmy bowiem Jego gwiazdę na Wschodzie i przybyliśmy oddać Mu pokłon&raquo;.</p>
  <p class="indent">Skoro to usłyszał król Herod, przeraził się, a z nim cała Jerozolima. Zebrał więc wszystkich arcykapłanów i uczonych ludu i wypytywał ich, gdzie ma się narodzić Mesjasz.</p>
  <p class="indent">Ci mu odpowiedzieli: &laquo;W Betlejem judzkim, bo tak zostało napisane przez Proroka: A ty, Betlejem, ziemio Judy, nie jesteś zgoła najlichsze spośród głównych miast Judy, albowiem z ciebie wyjdzie władca, który będzie pasterzem ludu mego, Izraela&raquo;.</p>
  <p class="indent">Wtedy Herod przywołał potajemnie mędrców i wywiedział się od nich dokładnie o czas ukazania się gwiazdy. A kierując ich do Betlejem, rzekł: &laquo;Udajcie się tam i wypytajcie starannine o Dziecię, a gdy Je znajdziecie, donieście mi, abym i ja mógł pójść oddać Mu pokłon&raquo;. Oni zaś, wysłuchawszy króla, ruszyli w drogę.</p>
  <p class="indent">A oto gwiazda, którą widzieli na Wschodzie, postępowała przed nimi, aż przyszła i zatrzymała się nad miejscem, gdzie było Dziecię. Gdy ujrzeli gwiazdę, bardzo się uradowali. Weszli do domu i zobaczyli Dziecię z Matką Jego, Maryją; padli na twarz i oddali Mu pokłon. I otworzywszy swe skarby, ofiarowali Mu dary: złoto, kadzidło i mirrę.</p>
  <p class="indent">A otrzymawszy we śnie nakaz, żeby nie wracali do Heroda, inną drogą udali się z powrotem do swojego kraju.</p>
  <p class="s-margin indent"><strong>Oto słowo Pańskie.</strong></p>
</div>