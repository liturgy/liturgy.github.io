<div lang="pl">
  <h1>DRUGI TYDZIEŃ ADWENTU</h1>
  <h2>PONIEDZIAŁEK</h2>
  <div class="both-sides-header">
    <div class="left">PIERWSZE CZYTANIE</div>
    <div class="right">Iz 35, 1-10</div>
  </div>
  <p class="no-margin"><em>Sam Bóg przyjdzie, aby nas zbawić</em></p>
  <p class="b-margin"><strong>Czytanie z Księgi proroka Izajasza</strong></p>
  <p class="s-margin indent">Niech się rozweselą pustynia i spieczona ziemia, niech się raduje step i niech rozkwitnie! Niech wyda kwiaty jak lilie polne, niech się rozraduje, skacząc i wykrzykując z uciechy. Chwałą Libanu ją obdarzono, ozdobą Karmelu i Szaronu. Oni zobaczą chwałę Pana, wspaniałość naszego Boga. Pokrzepcie ręce osłabłe, wzmocnijcie kolana omdlałe! Powiedzcie małodusznym: &laquo;Odwagi! Nie bójcie się! Oto wasz Bóg, oto pomsta; przychodzi Boża odpłata; On sam przychodzi, by was zbawić&raquo;.</p>
  <p class="indent">Wtedy przejrzą oczy niewidomych i uszy głuchych się otworzą. Wtedy chromy wyskoczy jak jeleń i język niemych wesoło wykrzyknie. Bo trysną zdroje wód na pustyni i strumienie na stepie; spieczona ziemia zmieni się w pojezierze, spragniony kraj w krynice wód; a badyle w kryjówkach, gdzie legały szakale &ndash; w trzcinę i sitowie.</p>
  <p class="indent">Będzie tam droga czysta, którą nazwano drogą świętą. Nie przejdzie nią nieczysty, gdy odbywa podróż, i głupi nie będą się tam wałęsać. Nie będzie tam lwa, ni zwierz najdzikszy nie wstąpi na nią ani się tam nie znajdzie, ale tamtędy pójdą wyzwoleni. Odkupieni przez Pana powrócą, przybędą na Syjon z radosnym śpiewem, ze szczęściem wiecznym na czołach; osiągną radość i szczęście, ustąpi smutek i wzdychanie.</p>
  <p class="s-margin indent"><strong>Oto słowo Boże.</strong></p>

  <div class="both-sides-header">
    <div class="left">PSALM RESPONSORYJNY</div>
    <div class="right">Ps 85 (84), 9ab i 10. 11-12. 13-14 (R.: por. Iz 35, 4d)</div>
  </div>
  <p><span class="red">Refren:</span> <strong>Oto Bóg przyjdzie, ażeby nas zbawić.</strong></p>
  <p class="b-margin">Będę słuchał tego, co Pan Bóg mówi: <span class="red">*</span><br>
    oto ogłasza pokój ludowi i swoim wyznawcom.<br>
    Zaprawdę, bliskie jest Jego zbawienie <span class="red">&dagger;</span><br>
    dla tych, którzy Mu cześć oddają, <span class="red">*</span><br>
    i chwała zamieszka w naszej ziemi.</p>
  <p class="s-margin red">Refren.</p>
  <p class="s-margin">Łaska i wierność spotkają się z sobą, <span class="red">*</span><br>
    ucałują się sprawiedliwość i pokój.<br>
    Wierność z ziemi wyrośnie, <span class="red">*</span><br>
    a sprawiedliwość spojrzy z nieba.</p>
  <p class="s-margin red">Refren.</p>
  <p class="s-margin">Pan sam szczęściem obdarzy, <span class="red">*</span><br>
    a nasza ziemia wyda swój owoc.<br>
    Sprawiedliwość będzie kroczyć przed Nim, <span class="red">*</span><br>
    a śladami Jego kroków zbawienie.</p>
  <p class="s-margin red">Refren.</p>

  <div class="both-sides-header">
    <div class="left">ŚPIEW PRZED EWANGELIĄ</div>
  </div>
  <p><span class="red">Aklamacja:</span> Alleluja, alleluja, alleluja.</p>
  <p class="s-margin">Oto przyjdzie Król, Pan ziemi,<br>
    i zdejmie z nas jarzmo niewoli.</p>
  <p class="s-margin"><span class="red">Aklamacja:</span> Alleluja, alleluja, alleluja.</p>

  <div class="both-sides-header">
    <div class="left">EWANGELIA</div>
    <div class="right">Łk 5, 17-26</div>
  </div>
  <p class="no-margin"><em>Chrystus uzdrawia duszę i ciało</em></p>
  <p class="b-margin"><span class="red">&malt;</span> <strong>Słowa Ewangelii według Świętego Łukasza</strong></p>
  <p class="indent s-margin">Pewnego dnia, gdy Jezus nauczał, siedzieli tam też faryzeusze i uczeni w Prawie, którzy przyszli ze wszystkich miejscowości Galilei, Judei i z Jeruzalem. A była w Nim moc Pańska, tak że mógł uzdrawiać.</p>
  <p class="indent">Wtem jacyś mężczyźni, niosąc na łożu człowieka, który był sparaliżowany, starali się go wnieść i położyć przed Nim. Nie mogąc w żaden sposób go przenieść z powodu tłumu, weszli na płaski dach i przez powałę spuścili go wraz z łożem na sam środek, przed Jezusa. On, widząc ich wiarę, rzekł: &laquo;Człowieku, odpuszczone są ci twoje grzechy&raquo;.</p>
  <p class="indent">Na to uczeni w Piśmie i faryzeusze poczęli się zastanawiać i mówić: &laquo;Kimże on jest, że wypowiada bluźnierstwa? Kto może odpuścić grzechy prócz samego Boga?&raquo;</p>
  <p class="indent">Lecz Jezus przejrzał ich myśli i w odpowiedzi na nie rzekł do nich: &laquo;Co za myśli nurtują się w sercach waszych? Cóż jest łatwiej powiedzieć: &bdquo;Odpuszczone są ci twoje grzechy&rdquo;, czy powiedzieć: &bdquo;Wstań i chodź&rdquo;? Otóż żebyście wiedzieli, że Syn Człowieczy ma na ziemi władzę odpuszczania grzechów&raquo; &ndash; rzekł do sparaliżowanego: &laquo;Mówię ci, wstań, weź swoje łoże i idź do domu!&raquo; I natychmiast wstał wobec nich, wziął łoże, na którym leżał, i poszedł do swego domu, wielbiąc Boga.</p>
  <p class="indent">Wtedy zdumienie ogarnęło wszystkich; wielbili Boga i pełni bojaźni mówili: &laquo;Przedziwne rzeczy widzieliśmy dzisiaj&raquo;.</p>
  <p class="s-margin indent"><strong>Oto słowo Pańskie.</strong></p>
</div>
