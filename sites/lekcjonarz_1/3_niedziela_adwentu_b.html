<div lang="pl">
  <h1>TRZECI TYDZIEŃ ADWENTU</h1>
  <h2>3 NIEDZIELA ADWENTU, ROK B</h2>
  <div class="both-sides-header">
    <div class="left">PIERWSZE CZYTANIE</div>
    <div class="right">Iz 61, 1-2a. 10-11</div>
  </div>
  <p class="no-margin"><em>Ogromnie się weselę w Panu</em></p>
  <p class="b-margin"><strong>Czytanie z Księgi proroka Izajasza</strong></p>
  <p class="s-margin indent">Duch Pana Boga nade mną, bo Pan mnie namaścił. Posłał mnie, abym głosił dobrą nowinę ubogim, bym opatrywał rany serc złamanych, żebym zapowiadał wyzwolenie jeńcom i więźniom swobodę; abym obwieszczał rok łaski Pańskiej.</p>
  <p class="indent">&laquo;Ogromnie się weselę w Panu, dusza moja raduje się w Bogu moim, bo mnie przyodział w szaty zbawienia, okrył  mnie płaszczem sprawiedliwości, jak oblubieńca, który wkłada zawój, jak oblubienicę strojną w swe klejnoty. Zaiste, jak ziemia wydaje swe plony, jak ogród rozplenia swe zasiewy, tak Pan Bóg sprawi, że się rozpleni sprawiedliwość i chwała wobec wszystkich narodów&raquo;.</p>
  <p class="s-margin indent"><strong>Oto słowo Boże.</strong></p>

  <div class="both-sides-header">
    <div class="left">PSALM RESPONSORYJNY</div>
    <div class="right">Łk 1, 46b-48. 49-50. 53-54 (R.: por. Iz 61, 10b)</div>
  </div>
  <div class="l-margin">
  <p><span class="red">Refren:</span> <strong>Raduj się, duszo, w Bogu, Zbawcy moim.</strong></p>
  <p class="b-margin"><span class="ps-num">46</span>Wielbi dusza moja Pana <span class="red">*</span><br>
    <span class="ps-num">47</span>i raduje się duch mój w Bogu, Zbawicielu moim.<br>
    <span class="ps-num">48</span>Bo wejrzał na uniżenie swojej Służebnicy. <span class="red">*</span><br>
    Oto bowiem odtąd błogosławić mnie będą wszystkie pokolenia.</p>
  <p class="s-margin red">Refren.</p>
  <p class="s-margin"><span class="ps-num">49</span>Gdyż wielkie rzeczy uczynił mi Wszechmocny, <span class="red">*</span><br>
    a Jego imię jest święte.<br>
    <span class="ps-num">50</span>Jego miłosierdzie z pokolenia na pokolenie <span class="red">*</span><br>
    nad tymi, którzy się Go boją.</p>
  <p class="s-margin red">Refren.</p>
  <p class="s-margin"><span class="ps-num">53</span>Głodnych nasycił dobrami, <span class="red">*</span><br>
    a bogatych z niczym odprawił.<br>
    <span class="ps-num">56</span>Ujął się za swoim sługą, Izraelem, <span class="red">*</span><br>
    pomny na swe miłosierdzie.</p>
  <p class="s-margin red">Refren.</p>
  </div>

  <div class="both-sides-header">
    <div class="left">DRUGIE CZYTANIE</div>
    <div class="right">1 Tes 5, 16-24</div>
  </div>
  <p class="no-margin"><em>Przygotujcie duszę i ciało na przyjście Pana</em></p>
  <p class="b-margin"><strong>Czytanie z Pierwszego Listu Świętego Pawła Apostoła do Tesaloniczan</strong></p>
  <p class="s-margin">Bracia:</p>
  <p class="indent">Zawsze się radujcie, nieustannie się módlcie. W każdym położeniu dziękujcie, taka jest bowiem wola Boża w Jezusie Chrystusie względem was. Ducha nie gaście, proroctwa nie lekceważcie. Wszystko badajcie, a co szlachetne &ndash; zachowujcie. Unikajcie wszelkiego rodzaju zła.</p>
  <p class="indent">Sam zaś Bóg pokoju niech uświęca was całych, aby nietknięty duch wasz, dusza i ciało bez zarzutu zachowały się na przyjście Pana naszego, Jezusa Chrystusa. Wierny jest Ten, który was wzywa: On też tego dokona.</p>
  <p class="s-margin indent"><strong>Oto słowo Boże.</strong></p>

  <div class="both-sides-header">
    <div class="left">ŚPIEW PRZED EWANGELIĄ</div>
    <div class="right">Iz 61, 1</div>
  </div>
  <p><span class="red">Aklamacja:</span> Alleluja, alleluja, alleluja.</p>
  <p class="s-margin">Duch Pański nade mną,<br>
    posłał mnie, abym głosił dobrą nowinę ubogim.</p>
  <p class="s-margin"><span class="red">Aklamacja:</span> Alleluja, alleluja, alleluja.</p>

  <div class="both-sides-header">
    <div class="left">EWANGELIA</div>
    <div class="right">J 1, 6-8. 19-28</div>
  </div>
  <p class="no-margin"><em>Świadectwo Jana Chrzciciela o Chrystusie</em></p>
  <p class="b-margin"><span class="red">&malt;</span> <strong>Słowa Ewangelii według Świętego Jana</strong></p>
  <p class="s-margin indent">Pojawił się człowiek posłany przez Boga &ndash; Jan mu było na imię. Przyszedł on na świadectwo, aby zaświadczyć o światłości, by wszyscy uwierzyli przez niego. Nie był on światłością, lecz został posłany, aby zaświadczyć o światłości.</p>
  <p class="indent">Takie jest świadectwo Jana. Gdy Żydzi wysłali do niego z Jerozolimy kapłanów i lewitów z zapytaniem: &laquo;Kto ty jesteś?&raquo;, on wyznał, a nie zaprzeczył, oświadczając: &laquo;Ja nie jestem Mesjaszem&raquo;.</p>
  <p class="indent">Zapytali go: &laquo;Cóż zatem? Czy jesteś Eliaszem?&raquo; Odrzekł: &laquo;Nie jestem.&raquo;. &laquo;Czy ty jesteś prorokiem?&raquo; Odparł: &laquo;Nie&raquo;. Powiedzieli mu więc: &laquo;Kim jesteś, abyśmy mogli dać odpowiedź tym, którzy nas wysłali? Co mówisz sam o sobie?&raquo;</p>
  <p class="indent">Powiedział: &laquo;Jam głos wołającego na pustyni: Prostujcie drogę Pańską, jak rzekł prorok Izajasz&raquo;.</p>
  <p class="indent">A wysłannicy byli spośród faryzeuszów. I zaczęli go pytać, mówiąc do niego: &laquo;Czemu zatem chrzcisz, skoro nie jesteś ani Mesjaszem, ani Eliaszem, ani prorokiem?&raquo;</p>
  <p class="indent">Jan im tak odpowiedział: &laquo;Ja chrzczę wodą. Pośród was stoi Ten, którego wy nie znacie, który po mnie idzie, a któremu ja nie jestem godzien odwiązać rzemyka u Jego sandała&raquo;.</p>
  <p class="indent">Działo się to w Betanii, po drugiej stronie Jordanu, gdzie Jan udzielał chrztu.</p>
  <p class="s-margin indent"><strong>Oto słowo Pańskie.</strong></p>
</div>