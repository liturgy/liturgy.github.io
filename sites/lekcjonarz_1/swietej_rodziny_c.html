<div lang="pl">
  <h3 class="red">Niedziela w oktawie Narodzenia Pańskiego</h3>
  <h1>ŚWIĘTEJ RODZINY<br>JEZUSA, MARYI I JÓZEFA</h1>
  <h2>ROK C</h2>
  
  <div class="both-sides-header">
    <div class="left">PIERWSZE CZYTANIE</div>
    <div class="right">1 Sm 1, 20-22. 24-28</div>
  </div>
  <p class="no-margin"><em>Samuel zostaje przedstawiony Panu</em></p>
  <p class="b-margin"><strong>Czytanie z Pierwszej Księgi Samuela</strong></p>
  <p class="s-margin indent">Anna poczęła i po upływie dni urodziła syna, i nazwała go imieniem Samuel, ponieważ mówiła: &laquo;Uprosiłam Go u Pana&raquo;.</p>
  <p class="indent">Elkana udał się z całą rodziną, by złożyć Panu doroczną ofiarę i wypełnić swój ślub. Anna zaś nie poszła, lecz oświadczyła swemu mężowi: &laquo;Gdy chłopiec będzie odstawiony od piersi, zaprowadzę go, żeby się pokazał przed obliczem Pana i aby tam pozostał na zawsze&raquo;.</p>
  <p class="indent">Gdy go odstawiła, wzięła go ze sobą w drogę, zabierając również trzyletniego cielca, jedną efę mąki i bukłak wina. Przyprowadziła go do domu Pana, do Szilo. Chłopiec był jeszcze mały.</p>
  <p class="indent">Zabili cielca i poprowadzili chłopca przed Helego. Powiedziała ona wówczas: &laquo;Pozwól, panie mój! Na twoje życie! To ja jestem ową kobietą, która stała tu przed tobą i modliła się do Pana. O tego chłopca się modliłam, i spełnił Pan prośbę, którą do Niego zanosiłam. Oto ja oddaję go Panu. Po wszystkie dni, jak długo będzie żył, zostaje oddany Panu&raquo;.</p>
  <p class="indent">I oddali tam pokłon Panu.</p>
  <p class="s-margin indent"><strong>Oto słowo Boże.</strong></p>
  
  <div class="both-sides-header">
    <div class="left">PSALM RESPONSORYJNY</div>
    <div class="right">Ps 84 (83), 2-3. 5-6. 9-10 (R.: por. 5a)</div>
  </div>
  <div class="l-margin">
  <p><span class="red">Refren:</span> <strong>Szczęśliwi, którzy mieszkają w Twym domu.</strong></p>
  <p class="b-margin"><span class="ps-num">2</span>Jak miłe są Twoje przybytki, <span class="red">*</span><br>
    Panie Zastępów!<br>
    <span class="ps-num">3</span>Dusza moja stęskniona pragnie przedsionków Pańskich, <span class="red">*</span><br>
    serce moje i ciało radośnie wołają do Boga żywego.</p>
  <p class="s-margin red">Refren.</p>
  <p class="s-margin"><span class="ps-num">5</span>Szczęśliwi, którzy mieszkają w domu Twoim, Panie, <span class="red">*</span><br>
	nieustannie wielbiąc Ciebie.<br>
    <span class="ps-num">6</span>Szczęśliwi, których moc jest w Tobie, <span class="red">*</span><br>
    którzy zachowują ufnosć w swym sercu.</p>
  <p class="s-margin red">Refren.</p>
  <p class="s-margin"><span class="ps-num">9</span>Panie Zastępów, usłysz modlitwę moją, <span class="red">*</span><br>
	nakłoń ucha, Boże Jakuba.<br>
    <span class="ps-num">10</span>Spójrz, Boże, Tarczo nasza, <span class="red">*</span><br>
    wejrzyj na twarz Twojego pomazańca.</p>
  <p class="s-margin red">Refren.</p>
  </div>
  
  <div class="both-sides-header">
    <div class="left">DRUGIE CZYTANIE</div>
    <div class="right">1 J 3, 1-2. 21-24</div>
  </div>
  <p class="no-margin"><em>Zostaliśmy nazwani dziećmi Bożymi i nimi jesteśmy</em></p>
  <p class="b-margin"><strong>Czytanie z Pierwszego Listu Świętego Jana Apostoła</strong></p>
  <p class="s-margin">Najmilsi:</p>
  <p class="indent">Popatrzcie, jaką miłością obdarzył nas Ojciec: zostaliśmy nazwani dziećmi Bożymi, i rzeczywiście nimi jesteśmy. Świat zaś dlatego nas nie zna, że nie poznał Jego.</p>
  <p class="indent">Umiłowani, obecnie jesteśmy dziećmi Bożymi, ale jeszcze się nie ujawniło, czym będziemy. Wiemy, że gdy się objawi, będziemy do Niego podobni, bo ujrzymy Go takim, jakim jest.</p>
  <p class="indent">Umiłowani, jeśli serce nas nie oskarża, to mamy ufność w Bogu, a o co prosić będziemy, otrzymamy od Niego, ponieważ zachowujemy Jego przykazania i czynimy to, co się Jemu podoba. Przykazanie zaś Jego jest takie, abyśmy wierzyli w imię Jego Syna, Jezusa Chrystusa, i miłowali się wzajemnie tak, jak nam nakazał. Kto wypełnia Jego przykazania, trwa w Bogu, a Bóg w nim; a to, że trwa On w nas, poznajemy po Duchu, którego nam dał.</p>
  <p class="s-margin indent"><strong>Oto słowo Boże.</strong></p>
  
  <div class="both-sides-header">
    <div class="left">ŚPIEW PRZED EWANGELIĄ</div>
    <div class="right">Por. Dz 16, 14b</div>
  </div>
  <p><span class="red">Aklamacja:</span> Alleluja, alleluja, alleluja.</p>
  <p class="s-margin">Otwórz, Panie, nasze serca,<br>
    abyśmy uważnie słuchali słów Syna Twojego.</p>
  <p class="s-margin"><span class="red">Aklamacja:</span> Alleluja, alleluja, alleluja.</p>
  
  <div class="both-sides-header">
    <div class="left">EWANGELIA</div>
    <div class="right">Łk 2, 41-52</div><br>
  </div>
  <p class="no-margin"><em>Rodzice znajdują Jezusa w świątyni</em></p>
  <p class="b-margin"><span class="red">&malt;</span> <strong>Słowa Ewangelii według Świętego Łukasza</strong></p>
  <p class="s-margin indent">Rodzice Jezusa chodzili co roku do Jeruzalem na Święto Paschy. Gdy miał lat dwanaście, udali się tam zwyczajem świątecznym. Kiedy wracali po skończonych uroczystościach, został młody Jezus w Jerozolimie, a tego nie zauważyli Jego Rodzice. Przypuszczając, że jest wśród pątników, uszli dzień drogi i szukali Go między krewnymi i znajomymi. Gdy Go nie znaleźli, wrócili do Jeruzalem, szukając Go.</p>
  <p class="indent">Dopiero po trzech dniach odnaleźli Go w świątyni, gdzie siedział między nauczycielami, przysłuchiwał się im i zadawał pytania. Wszyscy zaś, którzy Go słuchali, byli zdumieni bystrością Jego umysłu i odpowiedziami.</p>
  <p class="indent">Na ten widok zdziwili się bardzo, a Jego Matka rzekła do Niego: &laquo;Synu, czemu nam to uczyniłeś? Oto ojciec Twój i ja z bólem serca szukaliśmy Ciebie&raquo;.</p>
  <p class="indent">Lecz On im odpowiedział: &laquo;Czemu Mnie szukaliście? Czy nie wiedzieliście, że powinienem być w tym, co należy do mego Ojca?&raquo; Oni jednak nie zrozumieli tego, co im powiedział.</p>
  <p class="indent">Potem poszedł z nimi i wrócił do Nazaretu; i był im poddany. A Matka Jego chowała wiernie wszystkie te sprawy w swym sercu. Jezus zaś czynił postępy w mądrości, w latach i w łasce u Boga i u ludzi.</p>
  <p class="s-margin indent"><strong>Oto słowo Pańskie.</strong></p>
</div>