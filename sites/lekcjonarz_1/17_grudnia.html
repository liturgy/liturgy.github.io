<div lang="pl">
  <h1>DNI POWSZEDNIE ADWENTU</h1>
  <h3>od 17 do 24 grudnia</h3>
  <p class="rubric" style="margin 2.5em 0;">Następujące perykopy czyta się w dniach, na które są wyznaczone. Te perykopy, których nie można odczytać z powodu przypadającej w tym dniu niedzieli, można wykorzystać w innych dniach, zwłaszcza zamiast perykop wyznaczonych w danym roku na niedzielę.</p>
  
  <h2>17 GRUDNIA</h2>
  <div class="both-sides-header">
    <div class="left">PIERWSZE CZYTANIE</div>
    <div class="right">Rdz 49, 1a. 2. 8-10</div>
  </div>
  <p class="no-margin"><em>Chrystus będzie pochodził z pokolenia Judy</em></p>
  <p class="b-margin"><strong>Czytanie z Księgi Rodzaju</strong></p>
  <p class="s-margin indent">Jakub przywołał swoich synów i powiedział do nich:</p>
  <p class="indent">&laquo;Zbierzcie się i słuchajcie, synowie Jakuba, słuchajcie Izraela, ojca waszego!</p>
  <p class="indent">Judo, ciebie sławić będą bracia twoi, twoja bowiem ręka na karku twych wrogów! Synowie twego ojca będą ci oddawać pokłon! Judo, młody lwie, na zdobyczy róść będziesz, mój synu: jak lew się czai, gotuje do skoku, do lwicy podobny, któż się ośmieli go drażnić? Nie zostanie odjęte berło od Judy ani laska pasterska zabrana spośród jego kolan, aż przyjdzie Ten, do którego ono należy, i zdobędzie posłuch u narodów!&raquo;</p>
  <p class="s-margin indent"><strong>Oto słowo Boże.</strong></p>

  
  <div class="both-sides-header">
    <div class="left">PSALM RESPONSORYJNY</div>
    <div class="right">Ps 72 (71), 1b-2. 3-4b. 7-8. 17 (R.: por. 7)</div>
  </div>
  <div class="l-margin">
  <p><span class="red">Refren:</span> <strong>Pokój zakwitnie, kiedy Pan przybędzie.</strong></p>
  <p class="b-margin"><span class="ps-num">1</span>Boże, przekaż Twój sąd królowi, <span class="red">*</span><br>
    a Twoją sprawiedliwość synowi królewskiemu.<br>
    <span class="ps-num">2</span>Aby Twoim ludem rządził sprawiedliwie <span class="red">*</span><br>
    i ubogimi według prawa.</p>
  <p class="s-margin red">Refren.</p>
  <p class="s-margin"><span class="ps-num">3</span>Niech góry przyniosą pokój ludowi, <span class="red">*</span><br>
    a wzgórza sprawiedliwość.<br>
    <span class="ps-num">4</span>Otoczy opieką ubogich z ludu, <span class="red">*</span><br>
    będzie ratował dzieci biedaków.</p>
  <p class="s-margin red">Refren.</p>
  <p class="s-margin"><span class="ps-num">7</span>Za dni jego zakwitnie sprawiedliwość <span class="red">*</span><br>
    i wielki pokój, zanim księżyc zgaśnie.<br>
    <span class="ps-num">8</span>Będzie panował od morza do morza, <span class="red">*</span><br>
    od Rzeki aż po krańce ziemi.</p>
  <p class="s-margin red">Refren.</p>
  <p class="s-margin"><span class="ps-num">17</span>Niech jego imię trwa na wieki, <span class="red">*</span><br>
    jak długo świeci słońce, niech trwa jego imię.<br>
    Niech jego imieniem wzajemnie się błogosławią, <span class="red">*</span><br>
    niech wszystkie narody życzą mu szczęścia.</p>
  <p class="s-margin red">Refren.</p>
  </div>

  <div class="both-sides-header">
    <div class="left">ŚPIEW PRZED EWANGELIĄ</div>
  </div>
  <p><span class="red">Aklamacja:</span> Alleluja, alleluja, alleluja.</p>
  <p class="s-margin">Mądrości Najwyższego, która zarządzasz wszystkim mocno i łagodnie,<br>
    przyjdź i naucz nas drogi roztropności.</p>
  <p class="s-margin"><span class="red">Aklamacja:</span> Alleluja, alleluja, alleluja.</p>

  <div class="both-sides-header">
    <div class="left">EWANGELIA</div>
    <div class="right">Mt 1, 1-17</div>
  </div>
  <p class="no-margin"><em>Rodowód Jezusa Chrystusa, syna Dawida</em></p>
  <p class="b-margin"><span class="red">&malt;</span> <strong>Słowa Ewangelii według Świętego Mateusza</strong></p>
  <p class="indent s-margin">Rodowód Jezusa Chrystusa, Syna Dawida, syna Abrahama. Abraham był ojcem Izaaka; Izaak ojcem Jakuba; Jakub ojcem Judy i jego braci; Juda zaś był ojcem Faresa i Zary, których matką była Tamar. Fares był ojcem Esroma; Esrom ojcem Arama; Aram ojcem Aminadaba; Aminadab ojcem Naassona; Naasson ojcem Salomona; Salomon ojcem Booza, a matką była Rachab. Booz był ojcem Obeda, a matką była Rut. Obed był ojcem Jesseg, a Jesse ojcem króla Dawida.</p>
  <p class="indent">Dawid był ojcem Salomona, a matką była dawna żona Uriasza. Salomon był ojcem Roboama; Roboam ojcem Abiasza; Abiasz ojcem Asy, Asa ojcem Jozafata; Jozafat ojcem Jorama; Joram ojcem Ozjasza; Ozjasz ojcem Joatama; Joatam ojcem Achaza; Achaz ojcem Ezechiasza; Ezechiasz ojcem Manassesa; Manasses ojcem Amosa; Amos ojcem Jozjasza; Jozjasz ojcem Jechoniasza i jego braci w czasie przesiedlenia babilońskiego.</p>
  <p class="indent">Po przesiedleniu babilońskim Jechoniasz był ojcem Salatiela; Salatiel ojcem Zorobabela; Zorobabel ojcem Abiuda; Abiud ojcem Eliakima; Eliakim ojcem Azora; Azor ojcem Sadoka; Sadok ojcem Achima; Achim ojcem Eliuda; Eliud ojcem Eleazara; Eleazar ojcem Mattana; Mattan ojcem Jakuba; Jakub ojcem Józefa, męża Maryi, z której narodził się Jezus, zwany Chrystusem.</p>
  <p class="indent">Tak więc od Abrahama do Dawida jest w sumie czternaście pokoleń; od Dawida do przesiedlenia babilońskiego czternaście pokoleń; od przesiedlenia babilońskiego do Chrystusa czternaście pokoleń.</p>
  <p class="s-margin indent"><strong>Oto słowo Pańskie.</strong></p>
</div>
