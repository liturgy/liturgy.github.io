<div lang="pl">
  <h1>7 STYCZNIA</h1>
  <p class="rubric">W krajach, w których Objawienie Pańskie obchodzi się w niedzielę 8 stycznia.</p>
  <div class="both-sides-header">
    <div class="left">PIERWSZE CZYTANIE</div>
    <div class="right">1 J 5, 14-21</div>
  </div>
  <p class="no-margin"><em>Syn Boży wysłuchuje próśb zgodnych z Jego wolą</em></p>
  <p class="b-margin"><strong>Czytanie z Pierwszego Listu Świętego Jana Apostoła</strong></p>
  <p class="s-margin">Najmilsi:</p>
  <p class="indent">Ufność, którą pokładamy w Synu Bożym, polega na przekonaniu, że wysłuchuje On wszystkich naszych próś zgodnych z Jego wolą. A jeśli wiemy, że wysłuchuje wszystkich naszych próśb, pewni jesteśmy również posiadania tego, o co Go prosiliśmy.</p>
  <p class="indent">Jeśli ktoś spostrzeże, że brat popełnia grzech, który nie sprowadza śmierci, niech się modli, a przywróci mu życie; mam na myśli tych, których grzech nie sprowadza śmierci. Istnieje taki grzech, który sprowadza śmierć. W takim wypadku nie polecam, aby się modlono. Każde bezprawie jest grzechem, są jednak grzechy, które nie sprowadzają śmierci.</p>
  <p class="indent">Wiemy, że ktokolwiek się narodził z Boga, nie grzeszy, lecz Narodzony z Boga strzeże Go, a Zły go nie tknie. Wiemy, że jesteśmy z Boga, cały zaś świat leży w mocy Złego. Wiemy także, iż Syn Boży przyszedł i obdarzył nas zdolnością umysły, tak iż poznajemy Prawdziwego. Jesteśmy w prawdziwym Bogu, w Synu Jego, Jezusie Chrystusie. On zaś jest prawdziwym Bogiem i Życiem wiecznym.</p>
  <p class="indent">Dzieci, strzeżcie się fałszywych bogów!</p>
  <p class="s-margin indent"><strong>Oto słowo Boże.</strong></p>
  
  <div class="both-sides-header">
    <div class="left">PSALM RESPONSORYJNY</div>
    <div class="right">Ps 149, 1b-2. 3-4. 5-6 i 9b (R.: por. 4a)</div>
  </div>
  <div class="l-margin">
  <p><span class="red">Refren:</span> <strong>Pan w swoim ludzie upodobał sobie.</strong><br>
	 <span class="red">Albo:</span> <strong>Alleluja.</strong></p>
  <p class="b-margin"><span class="ps-num">1</span>Śpiewajcie Panu pieśń nową, <span class="red">*</span><br>
    głoście Jego chwałę w zgromadzeniu świętych.<br>
    <span class="ps-num">2</span>Niech się Izrael cieszy swoim Stwórcą, <span class="red">*</span><br>
    a synowie Syjonu radują swym Królem.</p>
  <p class="s-margin red">Refren.</p>
  <p class="s-margin"><span class="ps-num">3</span>Niech imię Jego czczą tańcem, <span class="red">*</span><br>
	niech grają Mu na bębnie i cytrze.<br>
    <span class="ps-num">4</span>Bo Pan swój lud miłuje, <span class="red">*</span><br>
    pokornych wieńczy zwycięstwem.</p>
  <p class="s-margin red">Refren.</p>
  <p class="s-margin"><span class="ps-num">5</span>Niech święci cieszą się w chwale, <span class="red">*</span><br>
	niech się weselą przy uczcie niebieskiej.<br>
    <span class="ps-num">6</span>Chwała Boża niech będzie w ich ustach; <span class="red">*</span><br>
    <span class="ps-num">9</span>to jest chwałą wszystkich Jego świętych.</p>
  <p class="s-margin red">Refren.</p>
  </div>
  
  <div class="both-sides-header">
    <div class="left">ŚPIEW PRZED EWANGELIĄ</div>
    <div class="right">Por. Łk 7, 16</div>
  </div>
  <p><span class="red">Aklamacja:</span> Alleluja, alleluja, alleluja.</p>
  <p class="s-margin">Wielki prorok powstał między nami<br>
  i Bóg nawiedził lud swój.</p>
  <p class="s-margin"><span class="red">Aklamacja:</span> Alleluja, alleluja, alleluja.</p>
  
  <div class="both-sides-header">
    <div class="left">EWANGELIA</div>
    <div class="right">J 2, 1-11</div><br>
  </div>
  <p class="no-margin"><em>Pierwszy cud w Kanie Galilejskiej</em></p>
  <p class="b-margin"><span class="red">&malt;</span> <strong>Słowa Ewangelii według Świętego Jana</strong></p>
  <p class="s-margin indent">W Kanie Galilejskiej odbywało się wesele i była tam Matka Jezusa. Zaproszono na to wesele także Jezusa i Jego uczniów. A kiedy zabrakło wina, Matka Jezusa rzekła do Niego: &laquo;Nie mają wina&raquo;.</p>
  <p class="indent">Jezus Jej odpowiedział: &laquo;Czyż to moja lub Twoja sprawa, Niewiasto? Czy jeszcze nie nadeszła godzina moja?&raquo;</p>
  <p class="indent">Wtedy Matka Jego powiedziała do sług: &laquo;Zróbcie wszystko, cokolwiek wam powie&raquo;.</p>
  <p class="indent">Stało zaś tam sześć stągwi kamiennych przeznaczonych do żydowskich oczyszczeń, z których każda mogła pomieścić dwie lub trzy miary.</p>
  <p class="indent">Jezus rzekł do sług: &laquo;Napełnijcie stągwie wodą&raquo;. I napełnili je aż po brzegi.</p>
  <p class="indent">Potem powiedział do nich: &laquo;Zaczerpnijcie teraz i zanieście staroście weselnemu&raquo;. Ci więc zanieśli.</p>
  <p class="indent">Gdy zaś starosta weselny skosztował wody, która stała się winem &ndash; a nie wiedział, skąd ono przychodzi, ale słudzy, którzy czerpali wodę, wiedzieli &ndash; przywołał pana młodego i powiedział do niego: &laquo;Każdy człowiek stawia najpierw dobre wino, a gdy się napiją, wówczas gorsze. Ty zachowałeś dobre wino aż do tej pory&raquo;.</p>
  <p class="indent">Taki to początek znaków uczynił Jezus w Kanie Galilejskiej. Objawił swoją chwałę i uwierzyli w Niego Jego uczniowie.</p>
  <p class="s-margin indent"><strong>Oto słowo Pańskie.</strong></p>
</div>