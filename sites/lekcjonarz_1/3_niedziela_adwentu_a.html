<div lang="pl">
  <h1>TRZECI TYDZIEŃ ADWENTU</h1>
  <h2>3 NIEDZIELA ADWENTU, ROK A</h2>
  <div class="both-sides-header">
    <div class="left">PIERWSZE CZYTANIE</div>
    <div class="right">Iz 35, 1-6a. 10</div>
  </div>
  <p class="no-margin"><em>Sam Bóg przyjdzie, aby nas zbawić</em></p>
  <p class="b-margin"><strong>Czytanie z Księgi proroka Izajasza</strong></p>
  <p class="s-margin indent">Niech się rozweselą pustynia i spieczona ziemia, niech się raduje step i niech rozkwitnie! Niech wyda kwiaty jak lilie polne, niech się rozraduje, skacząc i wykrzykując z uciechy. Chwałą Libanu ją obdarzono, ozdobą Karmelu i Szaronu. Oni zobaczą chwałę Pana, wspaniałość naszego Boga. Pokrzepcie ręce osłabłe, wzmocnijcie kolana omdlałe! Powiedzcie małodusznym: &laquo;Odwagi! Nie bójcie się! Oto wasz Bóg, oto pomsta; przychodzi Boża odpłata; On sam przychodzi, by was zbawić&raquo;.</p>
  <p class="indent">Wtedy przejrzą oczy niewidomych i uszy głuchych się otworzą. Wtedy chromy wyskoczy jak jeleń i język niemych wesoło wykrzyknie.</p>
  <p class="indent">Odkupieni przez Pana powrócą, przybędą na Syjon z radosnym śpiewem, ze szczęściem wiecznym na czołach; osiągną radość i szczęście, ustąpi smutek i wzdychanie.</p>
  <p class="s-margin indent"><strong>Oto słowo Boże.</strong></p>

  <div class="both-sides-header">
    <div class="left">PSALM RESPONSORYJNY</div>
    <div class="right">Ps 146 (145), 6c-7. 8-9a. 9b-10 (R.: por. Iz 35, 4)</div>
  </div>
  <p><span class="red">Refren:</span> <strong>Przybądź, o Panie, aby nas wybawić.</strong></p>
  <p><span class="red">Albo:</span> <strong>Alleluja.</strong></p>
  <p class="b-margin">Bóg wiary dochowuje na wieki, <span class="red">*</span><br>
    uciśnionym wymierza sprawiedliwość,<br>
    chlebem karmi głodnych, <span class="red">*</span><br>
    wypuszcza na wolność uwięzionych.</p>
  <p class="s-margin red">Refren.</p>
  <p class="s-margin">Pan przywraca wzrok ociemniałym, <span class="red">*</span><br>
    Pan dźwiga poniżonych.<br>
    Pan kocha sprawiedliwych, <span class="red">*</span><br>
    Pan strzeże przybyszów.</p>
  <p class="s-margin red">Refren.</p>
  <p class="s-margin">Ochrania sierotę i wdowę, <span class="red">*</span><br>
    lecz występnych kieruje na bezdroża.<br>
    Pan króluje na wieki, <span class="red">*</span><br>
    Bóg twój, Syjonie, przez pokolenia.</p>
  <p class="s-margin red">Refren.</p>

  <div class="both-sides-header">
    <div class="left">DRUGIE CZYTANIE</div>
    <div class="right">Jk 5, 7-10</div>
  </div>
  <p class="no-margin"><em>Przyjście Pana jest już bliskie</em></p>
  <p class="b-margin"><strong>Czytanie z Listu Świętego Jakuba Apostoła</strong></p>
  <p class="s-margin indent">Trwajcie cierpliwie, bracia, aż do przyjścia Pana. Oto rolnik czeka wytrwale na cenny plon ziemi, dopóki nie spadnie deszcz wczesny i późny. Tak i wy bądźcie cierpliwi i umacniajcie serca wasze, bo przyjście Pana jest już bliskie.</p>
  <p class="indent">Nie uskarżajcie się, bracia, jeden na drugiego, byście nie podpadli pod sąd. Oto Sędzia stoi przed drzwiami. Za przykład wytrwałości i cierpliwości weźcie, bracia, proroków, którzy przemawiali w imię Pańskie.</p>
  <p class="s-margin indent"><strong>Oto słowo Boże.</strong></p>

  <div class="both-sides-header">
    <div class="left">ŚPIEW PRZED EWANGELIĄ</div>
    <div class="right">Iz 61, 1</div>
  </div>
  <p><span class="red">Aklamacja:</span> Alleluja, alleluja, alleluja.</p>
  <p class="s-margin">Duch Pański nade mną,<br>
    posłał mnie, abym głosił dobrą nowinę ubogim.</p>
  <p class="s-margin"><span class="red">Aklamacja:</span> Alleluja, alleluja, alleluja.</p>

  <div class="both-sides-header">
    <div class="left">EWANGELIA</div>
    <div class="right">Mt 11, 2-11</div>
  </div>
  <p class="no-margin"><em>Na Chrystusie spełniają się proroctwa</em></p>
  <p class="b-margin"><span class="red">&malt;</span> <strong>Słowa Ewangelii według Świętego Mateusza</strong></p>
  <p class="s-margin indent">Gdy Jan usłyszał w więzieniu o czynach Chrystusa, posłał swoich uczniów z zapytaniem: &laquo;Czy Ty jesteś Tym, który ma przyjść, czy też innego mamy oczekiwać?&raquo; Jezus im odpowiedział: &laquo;Idźcie i oznajmijcie Janowi to, co słyszycie i na co patrzycie: niewidomi wzrok odzyskują, chromi chodzą, trędowaci zostają oczyszczeni, głusi słyszą, umarli zmartwychwstają, ubogim głosi się Ewangelię. A błogosławiony jest ten, kto nie zwątpi we Mnie&raquo;.</p>
  <p class="indent">Gdy oni odchodzili, Jezus zaczął mówić do tłumów o Janie: &laquo;Co wyszliście obejrzeć na pustyni? Trzcinę kołyszącą się na wietrze? Ale co wyszliście zobaczyć? Człowieka w miękkie szaty ubranego? Oto w domach królewskich są ci, którzy miękkie szaty noszą. Po co więc wyszliście? Zobaczyć proroka? Tak, powiadam wam, nawet więcej niż proroka. On jest tym, o którym napisano: &bdquo;Oto Ja posyłam mego wysłańca przed Tobą, aby przygotował Ci drogę&rdquo;. Zaprawdę, powiadam wam: Między narodzonymi z niewiast nie powstał większy od Jana Chrzciciela. Lecz najmniejszy w królestwie niebieskim większy jest niż on&raquo;.</p>
  <p class="s-margin indent"><strong>Oto słowo Pańskie.</strong></p>
</div>
