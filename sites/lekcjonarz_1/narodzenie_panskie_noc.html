<div lang="pl">
  <h1>25 grudnia<br>NARODZENIE PAŃSKIE</h1>
  <h2>MSZA W NOCY</h2>
  
  <div class="both-sides-header">
    <div class="left">PIERWSZE CZYTANIE</div>
    <div class="right">Iz 9, 1-3. 5-6</div>
  </div>
  <p class="no-margin"><em>Syn został nam dany</em></p>
  <p class="b-margin"><strong>Czytanie z Księgi proroka Izajasza</strong></p>
  <p class="s-margin indent">Naród kroczący w ciemnościach ujrzał światłość wielką; nad mieszkańcami kraju mroków światło rozbrysło. Pomnożyłeś radość, zwiększyłeś wesele. Rozradowali się przed Tobą jak się radują w żniwa, jak się weselą przy podziale łupu. Bo złamałeś jego ciężkie jarzmo i drążek na jego ramieniu, pręt jego ciemiężcy, jak w dniu porażki Madianitów.</p>
  <p class="indent">Albowiem Dziecię nam się narodziło, Syn został nam dany, na Jego barkach spoczęła władza. Nazwano Go imieniem: &laquo;Przedziwny Doradca, Bóg Mocny, Odwieczny Ojciec, Książę Pokoju&raquo;.</p>
  <p class="indent">Wielkie będzie Jego panowanie w pokoju bez granic na tronie Dawida i nad jego królestwem, które On utwierdzi i umocni prawem i sprawiedliwością, odtąd i na wieki. Zazdrosna miłość Pana Zastępów tego dokona.</p>
  <p class="s-margin indent"><strong>Oto słowo Boże.</strong></p>
  
  <div class="both-sides-header">
    <div class="left">PSALM RESPONSORYJNY</div>
    <div class="right">Ps 96 (95), 1-2a. 2b-3. 11-12. 13 (R.: por. Łk 2, 11)</div>
  </div>
  <div class="l-margin">
  <p><span class="red">Refren:</span> <strong>Dziś się narodził Chrystus Pan, Zbawiciel.</strong></p>
  <p class="b-margin"><span class="ps-num">1</span>Śpiewajcie Panu pieśń nową, <span class="red">*</span><br>
    śpiewaj Panu ziemio cała.<br>
    <span class="ps-num">2</span>Śpiewajcie Panu, <span class="red">*</span><br>
    sławcie Jego imię.</p>
  <p class="s-margin red">Refren.</p>
  <p class="s-margin">Każdego dnia głoście Jego zbawienie. <span class="red">*</span><br>
	<span class="ps-num">3</span>Głoście Jego chwałę wśród wszystkich narodów,<br>
    rozgłaszajcie Jego cuda <span class="red">*</span><br>
    pośród wszystkich ludów.</p>
  <p class="s-margin red">Refren.</p>
  <p class="s-margin"><span class="ps-num">11</span>Niech się radują niebiosa i ziemia weseli, <span class="red">*</span><br>
	niech szumi morze i wszystko, co je napełnia.<br>
    <span class="ps-num">12</span>Niech się cieszą pola i wszystko, co na nich rośnie, <span class="red">*</span><br>
    niech wszystkie drzewa w lasach wykrzykują z radości.</p>
  <p class="s-margin red">Refren.</p>
  <p class="s-margin"><span class="ps-num">13</span>Przed obliczem Pana, który już się zbliża, <span class="red">*</span><br>
	który już się zbliża, by osądzić ziemię.<br>
    On będzie sądził świat sprawiedliwie, <span class="red">*</span><br>
    a ludy według swej prawdy.</p>
  <p class="s-margin red">Refren.</p>
  </div>
  
  <div class="both-sides-header">
    <div class="left">DRUGIE CZYTANIE</div>
    <div class="right">Tt 2, 11-14</div>
  </div>
  <p class="no-margin"><em>Ukazała się łaska Boga,<br>która niesie zbawienie wszystkim ludziom</em></p>
  <p class="b-margin"><strong>Czytanie z Listu Świętego Pawła Apostoła do Tytusa</strong></p>
  <p class="s-margin">Umiłowany:</p>
  <p class="indent">Ukazała się łaska Boga, która niesie zbawienie wszystkim ludziom i poucza nas, abyśmy wyrzekłszy się bezbożności i żądz światowych, rozumnie i sprawiedliwie, i pobożnie żyli na tym świecie, oczekując błogosławionej nadziei i objawienia się chwały wielkiego Boga i Zbawiciela naszego, Jezusa Chrystusa, który wydał samego siebie za nas, aby odkupić nas od wszelkiej nieprawości i oczyścić lud wybrany sobie na własność, gorliwy w spełnianiu dobrych uczynków.</p>
  <p class="s-margin indent"><strong>Oto słowo Boże.</strong></p>
  
  <div class="both-sides-header">
    <div class="left">ŚPIEW PRZED EWANGELIĄ</div>
    <div class="right">Por. Łk 2, 10-11</div>
  </div>
  <p><span class="red">Aklamacja:</span> Alleluja, alleluja, alleluja.</p>
  <p class="s-margin">Zwiastuję wam radość wielką,<br>
    dziś narodził się nam Zbawiciel, którym jest Jezus Chrystus.</p>
  <p class="s-margin"><span class="red">Aklamacja:</span> Alleluja, alleluja, alleluja.</p>
  
  <div class="both-sides-header">
    <div class="left">EWANGELIA</div>
    <div class="right">Łk 2, 1-14</div><br>
  </div>
  <p class="no-margin"><em>Dzisiaj narodził się nam Zbawiciel</em></p>
  <p class="b-margin"><span class="red">&malt;</span> <strong>Słowa Ewangelii według Świętego Łukasza</strong></p>
  <p class="s-margin indent">W owym czasie wyszło rozporządzenie cezara Augusta, żeby przeprowadzić spis ludności w całym świecie. Pierwszy ten spis odbył się wówczas, gdy wielkorządcą Syrii był Kwiryniusz. Podążali więc wszyscy, aby się dać zapisać, każdy do swego miasta.</p>
  <p class="indent">Udał się także Józef z Galilei, z miasta Nazaret, do Judei, do miasta Dawidowego zwanego Betlejem, ponieważ pochodził z domu i rodu Dawida, żeby się dać zapisać z poślubioną sobie Maryją, która była brzemienna.</p>
  <p class="indent">Kiedy tam przebywali, nadszedł dla Maryi czas rozwiązania. Powiła swego pierworodnego Syna, owinęła Go w pieluszki i położyła w żłobie, gdyż nie było dla nich miejsca w gospodzie.</p>
  <p class="indent">W ten samej okolicy przebywali w polu pasterze i trzymali straż nocną nad swoją trzodą. Wtem stanął przy nich anioł Pański i chwała Pańska zewsząd ich oświeciła, tak, że bardzo się przestraszyli. I rzekł do nich anioł: &laquo;Nie bójcie się! Oto zwiastuję wam radość wielką, która będzie udziałem całego narodu: dziś bowiem w mieście Dawida narodził się wam Zbawiciel, którym jest Mesjasz, Pan. A to będzie znakiem dla was: znajdziecie Niemowlę owinięte w pieluszki i leżące w żłobie&raquo;.</p>
  <p class="indent">I nadle przyłączyło się do anioła mnóstwo zastępów niebieskich, które wielbiły Boga słowami:</p>
  <p class="l-margin">&laquo;Chwała Bogu na wysokościach,<br>
    a na ziemi pokój<br>
	ludziom, w których sobie upodobał&raquo;.</p>
  <p class="s-margin indent"><strong>Oto słowo Pańskie.</strong></p>
  
  <p class="b-margin rubric">W Mszach, które sprawuje się w dzień Narodzenia Pańskiego, używa się czytań tutaj podanych. Zależnie od potrzeb zgromadzenia celebrans może wybrać czytania jednej z trzech Mszy.</p>
</div>