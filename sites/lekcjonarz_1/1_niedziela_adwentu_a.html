<div lang="pl">
  <h1>PIERWSZY TYDZIEŃ ADWENTU</h1>
  <h2>1 NIEDZIELA ADWENTU, ROK A</h2>
  <div class="both-sides-header">
    <div class="left">PIERWSZE CZYTANIE</div>
    <div class="right">Iz 2, 1-5</div>
  </div>
  <p class="no-margin"><em>Pokój królestwa Bożego</em></p>
  <p class="b-margin"><strong>Czytanie z Księgi proroka Izajasza</strong></p>
  <p class="s-margin indent">Widzenie Izajasza, syna Amosa, dotyczące Judy i Jerozolimy:</p>
  <p class="indent">Stanie się na końcu czasów, że góra świątyni Pańskiej stać będzie mocno na szczycie gór i wystrzeli ponad pagórki.</p>
  <p class="indent">Wszystkie narody do niej popłyną, mnogie ludy pójdą i rzekną: &laquo;Chodźcie, wstąpmy na górę Pańską, do świątyni Boga Jakuba! Niech nas nauczy dróg swoich, byśmy kroczyli Jego ścieżkami. Bo Prawo pochodzi z Syjonu i słowo Pańskie &ndash; z Jeruzalem&raquo;.</p>
  <p class="indent">On będzie rozjemcą pomiędzy ludami i sędzią dla licznych narodów. Wtedy swe miecze przekują na lemiesze, a swoje włócznie na sierpy. Naród przeciw narodowi nie podniesie miecza, nie będą się więcej zaprawiać do wojny.</p>
  <p class="indent">Chodźcie, domu Jakuba, postępujmy w światłości Pańskiej!</p>
  <p class="s-margin indent"><strong>Oto słowo Boże.</strong></p>

  <div class="both-sides-header">
    <div class="left">PSALM RESPONSORYJNY</div>
    <div class="right">Ps 122 (121), 1b-2. 4-5. 6-7. 8-9 (R.: por. 1bc)</div>
  </div>
  <p><span class="red">Refren:</span> <strong>Idźmy z radością na spotkanie Pana.</strong></p>
  <p class="b-margin">Ucieszyłem się, gdy mi powiedziano: <span class="red">*</span><br>
    &laquo;Pójdziemy do domu Pana&raquo;.<br>
    Już stoją nasze stopy <span class="red">*</span><br>
    w twoich bramach, Jeruzalem.</p>
  <p class="s-margin red">Refren.</p>
  <p class="s-margin">Do niego wstępują pokolenia Pańskie, <span class="red">*</span><br>
    aby zgodnie z prawem Izraela wielbić imię Pana.<br>
    Tam ustawiono trony sędziowskie, <span class="red">*</span><br>
    trony domu Dawida.</p>
  <p class="s-margin red">Refren.</p>
  <p class="s-margin">Proście o pokój dla Jeruzalem: <span class="red">*</span><br>
    Niech żyją w pokoju, którzy cię miłują.<br>
    Niech pokój panuje w twych murach, <span class="red">*</span><br>
    a pomyślność w twoich pałacach.</p>
  <p class="s-margin red">Refren.</p>
  <p class="s-margin">Ze względu na moich braci i przyjaciół <span class="red">*</span><br>
    będę wołał: &laquo;Pokój z tobą!&raquo;<br>
    Ze względu na dom Pana, Boga naszego, <span class="red">*</span><br>
    modlę się o dobro dla ciebie.</p>
  <p class="s-margin red">Refren.</p>

  <div class="both-sides-header">
    <div class="left">DRUGIE CZYTANIE</div>
    <div class="right">Rz 13, 11-14</div>
  </div>
  <p class="no-margin"><em>Zbliża się nasze zbawienie</em></p>
  <p class="b-margin"><strong>Czytanie z Listu Świętego Pawła Apostoła do Rzymian</strong></p>
  <p class="s-margin">Bracia:</p>
  <p class="indent">Rozumiejcie chwilę obecną: teraz nadeszła dla was godzina powstania ze snu. Teraz bowiem zbawienie jest bliżej niż wtedy, gdy uwierzyliśmy.</p>
  <p class="indent">Noc się posunęła, a przybliżył się dzień. Odrzućmy więc uczynki ciemności, a przyobleczmy się w zbroję światła! Żyjmy przyzwoicie jak w jasny dzień: nie w hulankach i pijatykach, nie w rozpuście i wyuzdaniu, nie w kłótni i zazdrości. Ale przyobleczcie się w Pana Jezusa Chrystusa i nie troszczcie się zbytnio o ciało, dogadzając żądzom.</p>
  <p class="s-margin indent"><strong>Oto słowo Boże.</strong></p>

  <div class="both-sides-header">
    <div class="left">ŚPIEW PRZED EWANGELIĄ</div>
    <div class="right">Ps 85 (84), 8</div>
  </div>
  <p><span class="red">Aklamacja:</span> Alleluja, alleluja, alleluja.</p>
  <p class="s-margin">Okaż nam, Panie, łaskę swoją<br>
    i daj nam swoje zbawienie.</p>
  <p class="s-margin"><span class="red">Aklamacja:</span> Alleluja, alleluja, alleluja.</p>

  <div class="both-sides-header">
    <div class="left">EWANGELIA</div>
    <div class="right">Mt 24, 37-44</div>
  </div>
  <p class="no-margin"><em>Potrzeba czujności w oczekiwaniu<br>na przyjście Chrystusa</em></p>
  <p class="b-margin"><span class="red">&malt;</span> <strong>Słowa Ewangelii według Świętego Mateusza</strong></p>
  <p class="s-margin">Jezus powiedział do swoich uczniów:</p>
  <p class="indent">&laquo;Jak było za dni Noego, tak będzie z przyjściem Syna Człowieczego. Albowiem jak w czasie przed potopem jedli i pili, żenili się i za mąż wydawali aż do dnia, kiedy Noe wszedł do arki, i nie spostrzegli się, aż przyszedł potop i pochłonął wszystkich, tak również będzie z przyjściem Syna Człowieczego. Wtedy dwóch będzie w polu: jeden będzie wzięty, drugi zostawiony. Dwie będą mleć na żarnach: jedna będzie wzięta, druga zostawiona.</p>
  <p class="indent">Czuwajcie więc, bo nie wiecie, w którym dniu Pan wasz przyjdzie. A to rozumiejcie: Gdyby gospodarz wiedział, o jakiej porze nocy nadejdzie złodziej, na pewno by czuwał i nie pozwoliłby włamać się do swego domu. Dlatego i wy bądźcie gotowi, bo o godzinie, której się nie domyślacie, Syn Człowieczy przyjdzie&raquo;.</p>
  <p class="s-margin indent"><strong>Oto słowo Pańskie.</strong></p>
</div>
