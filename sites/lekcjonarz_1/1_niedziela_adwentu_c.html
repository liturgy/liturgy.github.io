<div lang="pl">
  <h1>PIERWSZY TYDZIEŃ ADWENTU</h1>
  <h2>1 NIEDZIELA ADWENTU, ROK C</h2>
  <div class="both-sides-header">
      <div class="left">PIERWSZE CZYTANIE</div>
      <div class="right">Jr 33, 14-16</div>
  </div>
  <p class="no-margin"><em>Potomek Dawida będzie wymierzał sprawiedliwość</em></p>
  <p class="b-margin"><strong>Czytanie z Księgi proroka Jeremiasza</strong></p>
  <p class="s-margin">Tak mówi Pan:</p>
  <p class="indent">&laquo;Oto nadchodzą dni, kiedy wypełnię pomyślną zapowiedź, jaką obwieściłem domowi izraelskiemu i domowi judzkiemu.</p>
  <p class="indent">W owych dniach i w owym czasie wzbudzę Dawidowi potomstwo sprawiedliwe; będzie wymierzać prawo i sprawiedliwość na ziemi.</p>
  <p class="indent">W owych dniach Juda dostąpi zbawienia, a Jerozolima będzie trwać bezpiecznie. To zaś jest imię, którym ją będą nazywać: Pan naszą sprawiedliwością&raquo;</p>
  <p class="s-margin indent"><strong>Oto słowo Boże.</strong></p>

  <div class="both-sides-header">
    <div class="left">PSALM RESPONSORYJNY</div>
    <div class="right">Ps 25 (24), 4-5. 8-9. 10 i 14 (R.: por. B)</div>
  </div>
  <p><span class="red">Refren:</span> <strong>Do Ciebie, Panie, wznoszę moją duszę.</strong></p>
  <p class="b-margin">Daj mi poznać Twoje drogi, Panie<span class="red">*</span><br>
    naucz mnie chodzić Twoimi ścieżkami.
    Prowadź mnie w prawdzie według swych pouczeń, <span class="red">*</span><br>
    Boże i Zbawco, w Tobie mam nadzieję.</p>
  <p class="s-margin red">Refren.</p>
  <p class="s-margin">Dobry jest Pan i łaskawy, <span class="red">*</span><br>
    dlatego wskazuje drogę grzesznikom.<br>
    Pomaga pokornym czynić dobrze, <span class="red">*</span><br>
    uczy pokornych dróg swoich.</p>
  <p class="s-margin red">Refren.</p>
  <p class="s-margin">Wszystkie ścieżki Pana są pewne i pełne łaski <span class="red">*</span><br>
    dla strzegących Jego praw i przymierza.<br>
    Bóg powierza swe zamiary swoim czcicielom <span class="red">*</span><br>
    i objawia im swoje przymierze.</p>
  <p class="s-margin red">Refren.</p>

  <div class="both-sides-header">
    <div class="left">DRUGIE CZYTANIE</div>
    <div class="right">1 Tes 3, 12 &ndash; 4, 2</div>
  </div>
  <p class="no-margin"><em>Utwierdzenie w świętości na przyjście Chrystusa</em></p>
  <p class="b-margin"><strong>Czytanie z Pierwszego Listu Świętego Pawła Apostoła do Tesaloniczan</strong></p>
  <p class="s-margin">Bracia:</p>
  <p class="indent">Pan niech pomnoży was liczebnie i niech spotęguje miłość waszą nawzajem do siebie i do wszystkich, jaką i my mamy do was; aby serca wasze utwierdzone zostały w nienagannej świętości wobec Boga, Ojca naszego, na przyjście Pana naszego, Jezusa Chrystusa, wraz ze wszystkimi Jego świętymi.</p>
  <p class="indent">Na koniec, bracia, prosimy was i napominamy w Panu Jezusie: zgodnie z tym, co od nas przyjęliście w sposobie postępowania i podobania się Bogu &ndash; jak już zresztą postępujecie &ndash; stawajcie się coraz doskonalszymi! Wiecie przecież, jakie nakazy daliśmy wam w imię Pana Jezusa.</p>
  <p class="s-margin indent"><strong>Oto słowo Boże.</strong></p>

  <div class="both-sides-header">
    <div class="left">ŚPIEW PRZED EWANGELIĄ</div>
    <div class="right">Ps 85 (84), 8</div>
  </div>
  <p><span class="red">Aklamacja:</span> Alleluja, alleluja, alleluja.</p>
  <p class="s-margin">Okaż nam, Panie, łaskę swoją<br>
    i daj nam swoje zbawienie.</p>
  <p class="s-margin"><span class="red">Aklamacja:</span> Alleluja, alleluja, alleluja.</p>

  <div class="both-sides-header">
    <div class="left">EWANGELIA</div>
    <div class="right">Łk 21, 25-28. 34-36</div>
  </div>
  <p class="no-margin"><em>Oczekiwanie na powtórne przyjście Chrystusa</em></p>
  <p class="b-margin"><span class="red">&malt;</span> <strong>Słowa Ewangelii według Świętego Łukasza</strong></p>
  <p class="s-margin">Jezus powiedział do swoich uczniów:</p>
  <p class="indent">&laquo;Będą znaki na słońcu, księżycu i gwiazdach, a na ziemi trwoga narodów bezradnych wobec huku morza i jego nawałnicy. Ludzie mdleć będą ze strachu w oczekiwaniu wydarzeń zagrażających ziemi. Albowiem moce niebios zostaną wstrząśnięte. Wtedy ujrzą Syna Człowieczego, nadchodzącego w obłoku z mocą i wielką chwałą. A gdy się to dziać zacznie, nabierzcie ducha i podnieście głowy, ponieważ zbliża się wasze odkupienie.</p>
  <p class="indent">Uważajcie na siebie, aby wasze serca nie były ociężałe wskutek obżarstwa, pijaństwa i trosk doczesnych, żeby ten dzień nie spadł na was znienacka jak potrzask. Przyjdzie on bowiem na wszystkich, którzy mieszkają na całej ziemi.</p>
  <p class="indent">Czuwajcie więc i módlcie się w każdym czasie, abyście mogli uniknąć tego wszystkiego, co ma nastąpić, i stanąć przed Synem Człowieczym&raquo;.</p>
  <p class="s-margin indent"><strong>Oto słowo Pańskie.</strong></p>
</div>
