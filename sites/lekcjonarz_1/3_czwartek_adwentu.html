<div lang="pl">
  <h1>TRZECI TYDZIEŃ ADWENTU</h1>
  <h2>CZWARTEK</h2>
  <div class="both-sides-header">
    <div class="left">PIERWSZE CZYTANIE</div>
    <div class="right">Iz 54, 1-10</div>
  </div>
  <p class="no-margin"><em>Pan Bóg dotrzyma Przymierza</em></p>
  <p class="b-margin"><strong>Czytanie z Księgi proroka Izajasza</strong></p>
  <p class="s-margin indent">Śpiewaj z radoście, niepłodna, która nie rozdziłaś, wybuchnij weselem i wykrzykuj, która nie doznałaś bólów porodu! Bo liczniejsi są synowie porzuconej, niż synowie mającej męża, mówi Pan. Poszerz przestrzeń twego namiotu, rozciągnij płótna twego mieszkania, nie krępuj się, wydłuż twe sznury, wbij mocno twe paliki! Bo się rozprzestrzenisz na prawo i lewo, twoje potomstwo posiądzie narody oraz zaludni opuszczone miasta.</p>
  <p class="indent">Nie lękaj się, bo już się nie zawstydzisz, nie wstydź się, bo już nie doznasz pohańbienia. Raczej zapomnisz o wstydzie twej młodości. I nie wspomnisz już hańby twego wdowieństwa. Bo małżonkiem twoim jest twój Stworzyciel, któremu na imię &ndash; Pan Zastępów; Odkupicielem twoim &mdash; Święty Izraela, nazywają Go Bogiem całej ziemi.</p>
  <p class="indent">Zaiste, jak niewiastę porzuconą i zgnębioną na duchu wezwał cię Pan. I jakby do porzuconej żony młogości mówi twój Bóg: &laquo;Na krótką chwilę porzuciłem ciebie, ale z ogromną miłością cię przygarnę. W przystępie gniewu ukryłem przed tobą na krótko swe oblicze, ale w miłości wieczystej nad tobą się ulitowałem, mówi Pan, twój Odkupiciel.</p>
  <p class="indent">Dzieje się ze Mną tak, jak za dni Noego, kiedy przysiągłem, że wody Noego nie spadną już nigdy na ziemię; tak teraz przysięgam, że się nie rozjątrzę na ciebie ani cię gromić nie będę. Bo góry mogą się poruszyć i pagórki się zachwiać, ale miłość moja nie odstąpi ciebie i nie zachwieje się moje przymierze pokoju&raquo;, mówi Pan, który ma litość nad tobą.</p>
  <p class="s-margin indent"><strong>Oto słowo Boże.</strong></p>

  <div class="both-sides-header">
    <div class="left">PSALM RESPONSORYJNY</div>
    <div class="right">Ps 30 (29), 2 i 4. 5-6. 11-12a i 13b (R.: 2a)</div>
  </div>
  <div class="l-margin">
  <p><span class="red">Refren:</span> <strong>Sławię Cię, Panie, bo mnie wybawiłeś.</strong></p>
  <p class="b-margin"><span class="ps-num">2</span>Sławię Cię, Panie, bo mnie wybawiłeś <span class="red">*</span><br>
    i nie pozwoliłeś mym wrogom naśmiewać się ze mnie.<br>
    <span class="ps-num">4</span>Panie mój, Boże, <span class="red">&dagger;</span><br>
    z krainy umarłych wywołałeś moją duszę <span class="red">*</span><br>
    i ocaliłeś mi życie spośród schodzących do grobu.</p>
  <p class="s-margin red">Refren.</p>
  <p class="s-margin"><span class="ps-num">5</span>Śpiewajcie psalm, wszyscy miłujący Pana, <span class="red">*</span><br>
    i pamiętajcie o Jego świętości.<br>
    <span class="ps-num">6</span>Gniew Jego bowiem trwa tylko przez chwilę, <span class="red">&dagger;</span><br>
    a Jego łaska przez całe życie. <span class="red">*</span><br>
    Płacz nadchodzi z wieczora, a rankiem wesele.</p>
  <p class="s-margin red">Refren.</p>
  <p class="s-margin"><span class="ps-num">11</span>Wysłuchaj mnie, Panie, zmiłuj się nade mną, <span class="red">*</span><br>
    Panie, bądź moją pomocą.<br>
    <span class="ps-num">12</span>Zamieniłeś w taniec mój żałobny lament, <span class="red">*</span><br>
    <span class="ps-num">13</span>Boże mój i Panie, będę Cię sławił na wieki.</p>
  <p class="s-margin red">Refren.</p>
  </div>

  <div class="both-sides-header">
    <div class="left">ŚPIEW PRZED EWANGELIĄ</div>
    <div class="right">Łk 3, 4c. 6</div>
  </div>
  <p><span class="red">Aklamacja:</span> Alleluja, alleluja, alleluja.</p>
  <p class="s-margin">Przygotujcie drogę Panu, prostujcie ścieżki dla Niego;<br>
    wszyscy ludzie ujrzą zbawienie Boże.</p>
  <p class="s-margin"><span class="red">Aklamacja:</span> Alleluja, alleluja, alleluja.</p>

  <div class="both-sides-header">
    <div class="left">EWANGELIA</div>
    <div class="right">Łk 7, 24-30</div>
  </div>
  <p class="no-margin"><em>Jan przygotowuje drogę Chrystusowi</em></p>
  <p class="b-margin"><span class="red">&malt;</span> <strong>Słowa Ewangelii według Świętego Łukasza</strong></p>
  <p class="s-margin indent">Gdy wysłannicy Jana odeszli, Jezus zaczął mówić do tłumów o Janie: &laquo;Co wyszliście zobaczyć na pustyni? Trzcinę kołyszącą się na wietrze? Ale co wyszliście zobaczyć? Człowieka w miękkie szaty ubranego? Oto w pałacach królewskich przebywają ci, którzy noszą okazałe stroje i żyją w zabytkach. Ale co wyszliście zobaczyć? Proroka? Tak, mówię wam, nawet więcej niż proroka. On jest tym, o którym napisano: &bdquo;Oto posyłam mego wysłańca przed Tobą, aby przygotował Ci drogę&rdquo;.</p>
  <p class="indent">Powiadam wam bowiem: Między narodzonymi z niewiast nie ma większego od Jana. Lecz najmniejszy w królestwie Bożym większy jest niż on&raquo;.</p>
  <p class="indent">I cały lud, który Go słuchał, a nawet celnicy przyznawali słuszność Bogu, przyjmując chrzest Janowy. Faryzeusze zaś i uczeni w Prawie udaremnili zamiar Boży względem siebie, nie przyjmując chrztu od niego.</p>
  <p class="s-margin indent"><strong>Oto słowo Pańskie.</strong></p>
</div>
