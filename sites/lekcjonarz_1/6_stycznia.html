<div lang="pl">
  <h1>6 STYCZNIA</h1>
  <p class="rubric">W krajach, w których Objawienie Pańskie obchodzi się w niedzielę przypadającą 7 lub 8 stycznia.</p>
  <div class="both-sides-header">
    <div class="left">PIERWSZE CZYTANIE</div>
    <div class="right">1 J 5, 5-13</div>
  </div>
  <p class="no-margin"><em>Jezus jest Synem Bożym</em></p>
  <p class="b-margin"><strong>Czytanie z Pierwszego Listu Świętego Jana Apostoła</strong></p>
  <p class="s-margin">Najmilsi:</p>
  <p class="indent">Któż zwycięża świat, jeśli nie ten, kto wierzy, że Jezus jest Synem Bożym?</p>
  <p class="indent">Jezus Chrystus jest Tym, który przyszedł przez wodę i krew, i Ducha, nie tylko w wodzie, lecz w wodzie i we krwi. Duch daje świadectwo, bo Duch jest prawdą.</p>
  <p class="indent">Trzej bowiem dają świadectwo: Duch, woda i krew, a ci trzej w jedno się łączą. Jeśli przyjmujemy świadectwo ludzi &ndash; to świadectwo Boże więcej znaczy, ponieważ jest to świadectwo Boga, które dał o swoim Synu. Kto wierzy w Syna Bożego, ten ma w sobie świadectwo Boga; kto nie wierzy Bogu, uczynił Go kłamcą, bo nie uwierzył świadectwu, jakie Bóg dał o swoim Synu.</p>
  <p class="indent">A świadectwo jest takie: że Bóg dał nam życie wieczne, a to życie wieczne jest w Jego Synu. Ten, kto ma Syna, ma życie, a kto nie ma Syna Bożego, nie ma też i życia.</p>
  <p class="indent">O tym napisałem do was, którzy wierzycie w imię Syna Bożego, abyście wiedzieli, że macie życie wieczne.</p>
  <p class="s-margin indent"><strong>Oto słowo Boże.</strong></p>
  
  <div class="both-sides-header">
    <div class="left">PSALM RESPONSORYJNY</div>
    <div class="right">Ps 147B, 12-13. 14-15. 19-20 (R.: por. 12a)</div>
  </div>
  <div class="l-margin">
  <p><span class="red">Refren:</span> <strong>Kościele święty, chwal swojego Pana.</strong><br>
	 <span class="red">Albo:</span> <strong>Alleluja.</strong></p>
  <p class="b-margin"><span class="ps-num">12</span>Chwal, Jeruzalem, Pana, <span class="red">*</span><br>
    wysławiaj twego Boga, Syjonie!<br>
    <span class="ps-num">13</span>Umacnia bowiem zawory bram twoich <span class="red">*</span><br>
    i błogosławi synom twoim w tobie.</p>
  <p class="s-margin red">Refren.</p>
  <p class="s-margin"><span class="ps-num">14</span>Zapewnia pokój twoim granicom <span class="red">*</span><br>
	i wyborną pszenicą ciebie darzy.<br>
    <span class="ps-num">15</span>Zsyła na ziemię swoje polecenia, <span class="red">*</span><br>
    a szybko mknie Jego słowo.</p>
  <p class="s-margin red">Refren.</p>
  <p class="s-margin"><span class="ps-num">19</span>Oznajmił swoje słowo Jakubowi, <span class="red">*</span><br>
	Izraelowi ustawy swe i wyroki.<br>
    <span class="ps-num">20</span>Nie uczynił tego dla innych narodów, <span class="red">*</span><br>
    nie oznajmił im swoich wyroków.</p>
  <p class="s-margin red">Refren.</p>
  </div>
  
  <div class="both-sides-header">
    <div class="left">ŚPIEW PRZED EWANGELIĄ</div>
    <div class="right">Por. Mk 9, 7</div>
  </div>
  <p><span class="red">Aklamacja:</span> Alleluja, alleluja, alleluja.</p>
  <p class="s-margin">Otwarło się niebo i zabrzmiał głos Ojca:<br>
  &laquo;To jest mój Syn umiłowany, Jego słuchajcie&raquo;.</p>
  <p class="s-margin"><span class="red">Aklamacja:</span> Alleluja, alleluja, alleluja.</p>
  
  <div class="both-sides-header">
    <div class="left">EWANGELIA</div>
    <div class="right">Mk 1, 7-11</div><br>
  </div>
  <p class="no-margin"><em>Chrystus jest umiłowanym Synem Bożym</em></p>
  <p class="b-margin"><span class="red">&malt;</span> <strong>Słowa Ewangelii według Świętego Marka</strong></p>
  <p class="s-margin indent">Jan chrzciciel tak głosił: &laquo;Idzie za mną mocniejszy ode mnie, a ja nie jestem godzien, aby schyliwszy się, rozwiązać rzemyk u Jego sandałów. Ja chrzciłem was wodą, On zaś chrzcić będzie was Duchem Świętym&raquo;.</p>
  <p class="indent">W owym czasie przyszedł Jezus z Nazaretu w Galilei i przyjął od Jana chrzciciela w Jordanie.</p>
  <p class="indent">W chwili gdy wychodził z wody, ujrzał rozwierające się niebo i Ducha jak gołębicę zstępującego na Niego. A z nieba odezwał się głos: &laquo;Ty jesteś moim Synem umiłowanym, w Tobie mam upodobanie&raquo;.</p>
  <p class="s-margin indent"><strong>Oto słowo Pańskie.</strong></p>
  
  <p class="b-margin indent">Albo:</p>
  <div class="both-sides-header">
    <div class="left">EWANGELIA DŁUŻSZA</div>
    <div class="right">Łk 3, 23-38</div><br>
  </div>
  <p class="no-margin"><em>Rodowód Jezusa</em></p>
  <p class="b-margin"><span class="red">&malt;</span> <strong>Słowa Ewangelii według Świętego Łukasza</strong></p>
  <p class="s-margin indent">Jezus, rozpoczynając swoją działalność, miał lat około trzydziestu. Był, jak mniemano, synem Józefa, syna Helego, syna Mattata, syna Lewiego, syna Melchiego, syna Jannaja, syna Józefa, syna Matatiasza, syna Amosa, syna Nahuma, syna Chesliego, syna Naggaja, syna Maata, syna Matatiasza, syna Semei, syna Josecha, syna Jody, syna Jana, syna Resy, syna Zorobabela, syna Salatiela, syna Neriego, syna Melchiego, syna Addiego, syna Kosama, syna Elmadana, syna Hera, syna Jezusa, syna Eliezera, syna Jorima, syna Mattata, syna Lewiego, syna Symeona, syna Judy, syna Józefa, syna Jony, syna Eliakima, syna Meleasza, syna Menny, syna Mattata, syna Natana, syna Dawida, syna Jessego, syna Jobeda, syna Booza, syna Sali, syna Naassona, syna Aminadaba, syna Admina, syna Arniego, syna Esroma, syna Faresa, syna Judy, syna Jakuba, syna Izaaka, syna Abrahama, syna Tarego, syna Nachora, syna Serucha, syna Ragaua, syna Faleka, syna Ebera, syna Sali, syna Kainama, syna Arfaksada, syna Sema, syna Noego, syna Lamecha, syna Matusali, syna Enocha, syna Jareta, syna Maleleela, syna Kainama, syna Enosa, syna Seta, syna Adama, syna Bożego.</p>
  <p class="s-margin indent"><strong>Oto słowo Pańskie.</strong></p>
  
  <div class="both-sides-header">
    <div class="left">EWANGELIA KRÓTSZA</div>
    <div class="right">Łk 3, 23. 31-34. 36. 38</div><br>
  </div>
  <p class="no-margin"><em>Rodowód Jezusa</em></p>
  <p class="b-margin"><span class="red">&malt;</span> <strong>Słowa Ewangelii według Świętego Łukasza</strong></p>
  <p class="s-margin indent">Jezus, rozpoczynając swoją działalność, miał lat około trzydziestu. Był, jak mniemano, synem Józefa, syna Helego, syna Meleasza, syna Menny, syna Mattata, syna Natana, syna Dawida, syna Jessego, syna Jobeda, syna Booza, syna Sali, syna Naassona, syna Aminadaba, syna Admina, syna Arniego, syna Esroma, syna Faresa, syna Judy, syna Jakuba, syna Izaaka, syna Abrahama, syna Tarego, syna Nachora, syna Kainama, syna Arfaksada, syna Sema, syna Noego, syna Lamecha, syna Enosa, syna Seta, syna Adama, syna Bożego.</p>
  <p class="s-margin indent"><strong>Oto słowo Pańskie.</strong></p>
</div>