<div lang="pl">
  <h1>PIERWSZY TYDZIEŃ ADWENTU</h1>
  <h2>1 NIEDZIELA ADWENTU, ROK B</h2>
  <div class="both-sides-header">
      <div class="left">PIERWSZE CZYTANIE</div>
      <div class="right">Iz 36 16b-17. 19b; 64, 2b-7</div>
  </div>
  <p class="no-margin"><em>Obyś rozdarł niebiosa i zstąpił</em></p>
  <p class="b-margin"><strong>Czytanie z Księgi proroka Izajasza</strong></p>
  <p class="s-margin indent">Ty, Panie, jesteś naszym Ojcem, Odkupiciel nasz &ndash; to Twoje imię odwieczne. Czemu, o Panie, dozwalasz nam błądzić z dala od Twoich dróg, tak iż serca nasze stają się nieczułe na bojaźń przed Tobą? Odmień się przez wzgląd na Twoje sługi i na pokolenia Twojego dziedzictwa.</p>
  <p class="indent">Obyś rozdarł niebiosa i zstąpił &ndash; przed Tobą zatrzęsłyby się góry.</p>
  <p class="indent">Zstąpiłeś: przed Tobą zatrzęsły się góry. Ani ucho nie słyszało, ani oko nie widziało, żeby jakiś bóg poza Tobą czynił tyle dla tego, co w nim pokłada ufność. Obyś wychodził naprzeciw tym, co radośnie pełnią sprawiedliwość i pamiętają o Twych drogach.</p>
  <p class="indent">Oto Ty zawrzałeś gniewem, bo zgrzeszyliśmy przeciw Tobie od dawna i byliśmy zbuntowani. My wszyscy byliśmy skalani, a wszystkie nasze dobre czyny jak skrwawiona szmata. My wszyscy opadliśmy zwiędli jak liście, a nasze winy poniosły nas jak wicher.</p>
  <p class="indent">Nikt nie wzywał Twojego imienia, nikt się nie zbudził, by się chwycić Ciebie. Bo skryłeś Twoje oblicze przed nami i oddałeś nad w moc naszej winy. A jednak, Panie, Ty jesteś naszym Ojcem. My jesteśmy gliną, a Ty naszym Twórcą. Wszyscy jesteśmy dziełem rąk Twoich.</p>
  <p class="s-margin indent"><strong>Oto słowo Boże.</strong></p>

  <div class="both-sides-header">
    <div class="left">PSALM RESPONSORYJNY</div>
    <div class="right">Ps 80 (79), 2ac i 3b. 15-16. 18-19 (R.: por. 4)</div>
  </div>
  <p><span class="red">Refren:</span> <strong>Odnów nas, Boże, i daj nam zbawienie.</strong></p>
  <p class="b-margin">Usłysz, Pasterzu Izraela, <span class="red">*</span><br>
    Ty, który zasiadasz nad cherubinami!<br>
    Wzbudź swą potęgę <span class="red">*</span><br>
    i przyjdź nam z pomocą.</p>
  <p class="s-margin red">Refren.</p>
  <p class="s-margin">Powróć, Boże Zastępów, <span class="red">*</span><br>
    wejrzyj z nieba, spójrz i nawiedź tę winorośl.<br>
    Chroń to, co zasadziła Twoja prawica, <span class="red">*</span><br>
    latorośl, którą umocniłeś dla siebie.</p>
  <p class="s-margin red">Refren.</p>
  <p class="s-margin">Wyciągnij rękę nad mężem Twej prawicy <span class="red">&dagger;</span><br>
    nad synem człowieczym, <span class="red">*</span><br>
    którego umocniłeś w swej służbie.<br>
    Już więcej nie odwrócimy się od Ciebie, <span class="red">*</span><br>
    daj nam nowe życie, a będziemy Cię chwalili.</p>
  <p class="s-margin red">Refren.</p>

  <div class="both-sides-header">
    <div class="left">DRUGIE CZYTANIE</div>
    <div class="right">1 Kor 1, 3-9</div>
  </div>
  <p class="no-margin"><em>Oczekujemy objawienia się Jezusa Chrystusa</em></p>
  <p class="b-margin"><strong>Czytanie z Pierwszego Listu Świętego Pawła Apostoła do Koryntian</strong></p>
  <p class="s-margin">Bracia:</p>
  <p class="indent">Łaska wam i pokój od Boga Ojca naszego i Pana Jezusa Chrystusa! Bogu mojemu dziękuję wciąż za was, za łaskę daną wam w Chrystusie Jezusie. W Nim to bowiem zostaliście wzbogaceni we wszystko: we wszelkie słowo i wszelkie poznanie, bo świadectwo Chrystusowe utrwaliło się w was.</p>
  <p class="indent">Nie doznajecie tedy braku żadnej łaski, oczekując objawienia się Pana naszego, Jezusa Chrystusa. On też będzie umacniał was aż do końca, abyście byli bez zarzutu w dzień Pana naszego, Jezusa Chrystusa.</p>
  <p class="indent">Wierny jest Bóg, który powołał was do współuczestnictwa z Synem swoim, Jezusem Chrystusem, Panem naszym.</p>
  <p class="s-margin indent"><strong>Oto słowo Boże.</strong></p>

  <div class="both-sides-header">
    <div class="left">ŚPIEW PRZED EWANGELIĄ</div>
    <div class="right">Ps 85 (84), 8</div>
  </div>
  <p><span class="red">Aklamacja:</span> Alleluja, alleluja, alleluja.</p>
  <p class="s-margin">Okaż nam, Panie, łaskę swoją<br>
    i daj nam swoje zbawienie.</p>
  <p class="s-margin"><span class="red">Aklamacja:</span> Alleluja, alleluja, alleluja.</p>

  <div class="both-sides-header">
    <div class="left">EWANGELIA</div>
    <div class="right">Mk 13, 33-37</div>
  </div>
  <p class="no-margin"><em>Czuwajcie, bo nie wiecie,<br>kiedy pan domu przyjdzie</em></p>
  <p class="b-margin"><span class="red">&malt;</span> <strong>Słowa Ewangelii według Świętego Marka</strong></p>
  <p class="s-margin">Jezus powiedział do swoich uczniów:</p>
  <p class="indent">&laquo;Uważajcie, czuwajcie, bo nie wiecie, kiedy czas ten nadejdzie. Bo rzecz ma się podobnie jak z człowiekiem, który udał się w podróż. Zostawił swój dom, powierzył swym sługom staranie o wszystko, każdemu wyznaczył zajęcie, a odźwiernemu przykazał, żeby czuwał.</p>
  <p class="indent">Czuwajcie więc, bo nie wiecie, kiedy Pan domu przyjdzie: z wieczora, czy o północy, czy o pianiu kogutów, czy rankiem. By niespodzianie przyszedłszy, nie zastał was śpiących. Lecz co wam mówię, do wszystkich mówię: Czuwajcie!&raquo;</p>
  <p class="s-margin indent"><strong>Oto słowo Pańskie.</strong></p>
</div>
