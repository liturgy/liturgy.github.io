<div lang="pl">
  <h1>DRUGI TYDZIEŃ ADWENTU</h1>
  <h2>2 NIEDZIELA ADWENTU, ROK A</h2>
  <div class="both-sides-header">
    <div class="left">PIERWSZE CZYTANIE</div>
    <div class="right">Iz 11, 1-10</div>
  </div>
  <p class="no-margin"><em>Na Chrystusie spocznie Duch Pański</em></p>
  <p class="b-margin"><strong>Czytanie z Księgi proroka Izajasza</strong></p>
  <p class="s-margin indent">Wyrośnie różdżka z pnia Jessego, wypuści odrośl z jego korzeni. I spocznie na niej Duch Pański, duch mądrości i rozumu, duch rady i męstwa, duch wiedzy i bojaźni Pańskiej. Upodoba sobie w bojaźni Pańskiej.</p>
  <p class="indent">Nie będzie sądził z pozorów ani wyrokował według pogłosek; raczej rozsądzi biednych sprawiedliwie i pokornym w kraju wyda słuszny wyrok. Rózgą swoich ust uderzy gwałtownika, tchnieniem swoich warg uśmierci bezbożnego. Sprawiedliwość będzie mu pasem na biodrach, a wierność przepasaniem lędźwi.</p>
  <p class="indent">Wtedy wilk zamieszka wraz z barankiem, pantera z koźlęciem razem leżeć będą, ciele i lew paść się będą pospołu i mały chłopiec będzie je poganiał. Krowa i niedźwiedzica przestawać będą z sobą przyjaźnie, młode ich razem będą legały. Lew też jak wół będzie jadł słomę. Niemowlę igrać będzie na gnieździe kobry, dziecko włoży swą rękę do kryjówki żmii. Zła czynić nie będą ani działać na zgubę po całej świętej mej górze, bo kraj się napełni znajomością Pana, na kształt wód, które przepełniają morze.</p>
  <p class="indent">Owego dnia to się stanie: Korzeń Jessego stać będzie na znak dla narodów. Do niego ludy przyjdą po radę, i sławne będzie miejsce jego spoczynku.</p>
  <p class="s-margin indent"><strong>Oto słowo Boże.</strong></p>

  <div class="both-sides-header">
    <div class="left">PSALM RESPONSORYJNY</div>
    <div class="right">Ps 72 (71), 1b-2. 7-8. 12-13. 17 (R.: por. 7)</div>
  </div>
  <p><span class="red">Refren:</span> <strong>Pokój zakwitnie, kiedy Pan przybędzie.</strong></p>
  <p class="b-margin">Boże, przekaż Twój sąd królowi, <span class="red">*</span><br>
    a Twoją sprawiedliwość synowi królewskiemu.<br>
    Aby Twoim ludem rządził sprawiedliwie <span class="red">*</span><br>
    i ubogimi według prawa.</p>
  <p class="s-margin red">Refren.</p>
  <p class="s-margin">Za dni jego zakwitnie sprawiedliwość, <span class="red">*</span><br>
    i wielki pokój, zanim księżyc zgaśnie.<br>
    Będzie panował od morza do morza, <span class="red">*</span><br>
    od Rzeki aż po krańce ziemi.</p>
  <p class="s-margin red">Refren.</p>
  <p class="s-margin">Wyzwoli bowiem biedaka, który go wzywa, <span class="red">*</span><br>
    i ubogiego, który nie ma opieki.<br>
    Zmiłuje się nad biednym i ubogim, <span class="red">*</span><br>
    nędzarza ocali od śmierci.</p>
  <p class="s-margin red">Refren.</p>
  <p class="s-margin">Niech jego imię trwa na wieki, <span class="red">*</span><br>
    jak długo świeci słońce, niech trwa jego imię.<br>
    Niech jego imieniem wzajemnie się błogosławią, <span class="red">*</span><br>
    niech wszystkie narody życzą mu szczęścia.</p>
  <p class="s-margin red">Refren.</p>

  <div class="both-sides-header">
    <div class="left">DRUGIE CZYTANIE</div>
    <div class="right">Rz 15, 4-9</div>
  </div>
  <p class="no-margin"><em>Chrystus zbawia wszystkich ludzi</em></p>
  <p class="b-margin"><strong>Czytanie z Listu Świętego Pawła Apostoła do Rzymian</strong></p>
  <p class="s-margin">Bracia:</p>
  <p class="indent">To, co niegdyś zostało napisane, napisane zostało takżę dla naszego pouczenia, abyśmy dzięki cierpliwości i pociesze, jaką niosą Pisma, podtrzymywali nadzieję. A Bóg, który daje cierpliwość i pociechę, niech sprawi, abyście wzorem Chrystusa te same uczucia żywili do siebie i zgodnie jednymi ustami wielbili Boga i Ojca Pana naszego, Jezusa Chrystusa.</p>
  <p class="indent">Dlatego przygarniajcie siebie nawzajem, bo i Chrystus przygarnął was &ndash; ku chwale Boga. Albowiem Chrystus &ndash; powiadam &ndash; stał się sługą obrzezanych dla ukazania wierności Boga i potwierdzenia przez to obietnic danych ojcom oraz po to, żeby poganie za okazane sobie miłosierdzie uwielbili Boga, jak napisano:</p>
  <p class="indent">&laquo;Dlatego oddawać Ci będę cześć między poganami i śpiewać imieniu Twemu&raquo;.</p>
  <p class="s-margin indent"><strong>Oto słowo Boże.</strong></p>

  <div class="both-sides-header">
    <div class="left">ŚPIEW PRZED EWANGELIĄ</div>
    <div class="right">Łk 3, 4c. 6</div>
  </div>
  <p><span class="red">Aklamacja:</span> Alleluja, alleluja, alleluja.</p>
  <p class="s-margin">Przygotujcie drogę Panu, prostujcie ścieżki dla Niego;<br>
    wszyscy ludzie ujrzą zbawienie Boże.</p>
  <p class="s-margin"><span class="red">Aklamacja:</span> Alleluja, alleluja, alleluja.</p>

  <div class="both-sides-header">
    <div class="left">EWANGELIA</div>
    <div class="right">Mt 3, 1-12</div>
  </div>
  <p class="no-margin"><em>Nawracajcie się, bo bliskie jest królestwo niebieskie</em></p>
  <p class="b-margin"><span class="red">&malt;</span> <strong>Słowa Ewangelii według Świętego Mateusza</strong></p>
  <p class="s-margin">W owym czasie pojawił się Jan Chrzciciel i głosił na Pustyni Judzkiej te słowa: &laquo;Nawracajcie się, bo bliskie jest królestwo niebieskie&raquo;. Do niego to odnosi się słowo proroka Izajasza, gdy mówi: &laquo;Głos wołającego na pustyni: Przygotujcie drogę Panu, dla Niego prostujcie ścieżki!&raquo;</p>
  <p class="indent">Sam zaś Jan nosił odzienie z sierści wielbłądziej i pas skórzany około bioder, a jego pokarmem były szarańcza i miód leśny. Wówczas ciągnęły do niego Jerozolima oraz cała Judea i cała okolica nad Jordanem. Przyjmowano od niego chrzest w rzece Jordan, wyznaczając swoje grzechy.</p>
  <p class="indent">A gdy widział, że przychodziło do chrztu wielu spośród faryzeuszów i sadyceuszów, mówił im:</p>
  <p class="indent">&laquo;Plemię żmijowe, kto wam pokazał, jak uciec przed nadchodzącym gniewem? Wydajcie więc godny owoc nawrócenia, a nie myślcie, że możecie sobie mówić: &bdquo;Abrahama mamy za ojca&rdquo;, bo powiadam wam, że z tych kamieni może Bóg wzbudzić dzieci Abrahamowi. Już siekiera jest przyłożona do korzeni drzew. Każde więc drzewo, które nie wydaje dobrego owocu, zostanie wycięte i wrzucone w ogień.</p>
  <p class="indent">Ja was chrzczę wodą dla narócenia; lecz Ten, który idzie za mną, mocniejszy jest ode mnie; ja nie jestem godzien nosić Mu sandałów. On was chrzcić będzie Duchem Świętym i ogniem. Ma On wiejadło w ręku i oczyści swój omłot: pszenicę zbierze do spichlerza, a plewy spali w ogniu nieugaszonym&raquo;</p>
  <p class="s-margin indent"><strong>Oto słowo Pańskie.</strong></p>
</div>
