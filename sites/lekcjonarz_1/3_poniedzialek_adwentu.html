<div lang="pl">
  <h1>TRZECI TYDZIEŃ ADWENTU</h1>
  <h2>PONIEDZIAŁEK</h2>
  <div class="both-sides-header">
    <div class="left">PIERWSZE CZYTANIE</div>
    <div class="right">Lb 24, 2-7. 15-17a</div>
  </div>
  <p class="no-margin"><em>Wschodzi Gwiazda z Jakuba</em></p>
  <p class="b-margin"><strong>Czytanie z Księgi Liczb</strong></p>
  <p class="s-margin indent">Gdy Balaam podniósł oczy i zobaczył Izraela rozłożonego obozem według swoich pokoleń, ogarnął go Duch Boży i zaczął głosić swoje pouczenie, mówiąc:</p>
  <p class="indent">&laquo;Wyrocznia Balaama, syna Beora; wyrocznia męża, który wzrok ma przenikliwy; wyrocznia tego, który słyszy słowa Boże, który ogląda widzenie Wszechmocnego, który pada, a oczy mu się otwierają.</p>
  <p class="indent">Jakubie, jakże piękne są twoje namioty, mieszkania twoje, Izraelu: Niby szerokie doliny potoków, niby ogrody nad brzegami strumieni lub niby aloes, który Pan sadził, niby cedry nad wodami. Płynie woda z jego wiader, a zasiew jego ma wilgoć obfitą; król jego wiele mocniejszy niż Agag, królestwo jego w górę wyniesione&raquo;</p>
  <p class="indent">I wygłosił swoje pouczenie, mówiąc:</p>
  <p class="indent">&laquo;Wyrocznia Balaama, syna Beora, wyrocznia męża, który wzrok ma przenikliwy; wyrocznia tego, który słyszy słowa Boże, a w wiedzy Najwyższego ma udział, który ogląda widzenie Wszechmocnego, który pada, a oczy mu się otwierają.</p>
  <p class="indent">Widzę go, lecz jeszcze nie teraz, dostrzegam go, ale nie z bliska: Wschodzi Gwiazda z Jakuba, a z Izraela podnosi się berło&raquo;.</p>
  <p class="s-margin indent"><strong>Oto słowo Boże.</strong></p>

  <div class="both-sides-header">
    <div class="left">PSALM RESPONSORYJNY</div>
    <div class="right">Ps 25 (24), 4-5. 6 i 7bc. 8-9 (R.: 4b)</div>
  </div>
  <div class="l-margin">
  <p><span class="red">Refren:</span> <strong>Naucz mnie chodzić Twoimi ścieżkami.</strong></p>
  <p class="b-margin"><span class="ps-num">4</span>Daj mi poznać Twoje drogi, Panie, <span class="red">*</span><br>
    naucz mnie chodzić Twoimi ścieżkami.<br>
    <span class="ps-num">5</span>Prowadź mnie w prawdzie według swych pouczeń, <span class="red">*</span><br>
    Boże i Zbawco, w Tobie mam nadzieję.</p>
  <p class="s-margin red">Refren.</p>
  <p class="s-margin"><span class="ps-num">6</span>Wspomnij na swoje miłosierdzie, Panie, <span class="red">*</span><br>
    na swoją miłość, która trwa od wieków.<br>
    <span class="ps-num">7</span>Tylko o mnie pamiętaj w swoim miłosierdziu, <span class="red">*</span><br>
    ze względu na dobroć Twą, Panie.</p>
  <p class="s-margin red">Refren.</p>
  <p class="s-margin"><span class="ps-num">8</span>Dobry jest Pan i łaskawy, <span class="red">*</span><br>
    dlatego wskazuje drogę grzesznikom.<br>
    <span class="ps-num">9</span>Pomaga pokornym czynić dobrze, <span class="red">*</span><br>
    uczy ubogich dróg swoich.</p>
  <p class="s-margin red">Refren.</p>
  </div>

  <div class="both-sides-header">
    <div class="left">ŚPIEW PRZED EWANGELIĄ</div>
    <div class="right">Ps 85 (84), 8</div>
  </div>
  <p><span class="red">Aklamacja:</span> Alleluja, alleluja, alleluja.</p>
  <p class="s-margin">Okaż nam, Panie, łaskę swoją<br>
    i daj nam swoje zbawienie.</p>
  <p class="s-margin"><span class="red">Aklamacja:</span> Alleluja, alleluja, alleluja.</p>

  <div class="both-sides-header">
    <div class="left">EWANGELIA</div>
    <div class="right">Mt 21, 23-27</div>
  </div>
  <p class="no-margin"><em>Skąd pochodził chrzest Janowy?</em></p>
  <p class="b-margin"><span class="red">&malt;</span> <strong>Słowa Ewangelii według Świętego Mateusza</strong></p>
  <p class="indent s-margin">Gdy Jezus przyszedł do świątyni i nauczał, przystąpili do Niego arcykapłani i starsi ludu, pytając: &laquo;Jakim prawem to czynisz? I kto Ci dał tę władzę?&raquo;</p>
  <p class="indent">Jezus im odpowiedział: &laquo;Ja też zadam wam jedno pytanie: jeśli odpowiecie Mi na nie, i Ja powiem wam, jakim prawem to czynię. Skąd pochodził chrzest Janowy: z nieba czy od ludzi?&raquo;</p>
  <p class="indent">Oni zastanawiali się między sobą: &laquo;Jeśli powiemy: &bdquo;z nieba&rdquo;, to nam zarzuci: &bdquo;Dlaczego więc nie uwierzyliście mu?&rdquo; A jeśli powiemy: &bdquo;od ludzi&rdquo;, to boimy się tłumu, bo wszyscy uważają Jana za proroka&raquo;.</p>
  <p class="indent">Odpowiedzieli więc Jezusowi: &laquo;Nie wiemy&raquo;. On również im odpowiedział: &laquo;Zatem i Ja wam nie powiem, jakim prawem to czynię&raquo;.</p>
  <p class="s-margin indent"><strong>Oto słowo Pańskie.</strong></p>
</div>
