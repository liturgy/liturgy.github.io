<div lang="pl">
  <h1>TRZECI TYDZIEŃ ADWENTU</h1>
  <h2>ŚRODA</h2>
  <div class="both-sides-header">
    <div class="left">PIERWSZE CZYTANIE</div>
    <div class="right">Iz 45, 6b-8. 18. 21b-25</div>
  </div>
  <p class="no-margin"><em>Niebiosa, spuśćcie Sprawiedliwego</em></p>
  <p class="b-margin"><strong>Czytanie z Księgi proroka Izajasza</strong></p>
  <p class="s-margin indent">&laquo;Ja jestem Pan i nikt poza Mną. Ja czynię światło i stwarzam ciemności, sprawiam pomyślność i stwarzam niedolę. Ja, Pan, czynię to wszystko.</p>
  <p class="indent">Niebiosa, wysączcie z góry sprawiedliwość i niech obłoki z deszczem ją wyleją! Niechaj ziemia się otworzy, niech zbawienie wyda owoc i razem wzejdzie sprawiedliwość! Ja, Pan, jestem tego Stwórcą&raquo;.</p>
  <p class="indent">Albowiem, tak mówi Pan, Stworzyciel nieba. On Bogiem, który ukształtował i wykonał ziemię, który ją mocno osadził, który nie stworzył jej bezładną, lecz przysposobił na mieszkanie: &laquo;Ja jestem Pan, i nie ma innego.</p>
  <p class="indent">Czyż nie Ja jestem Pan, a nie ma innego boga oprócz Mnie? Bóg sprawiedliwy i zbawiający nie istnieje poza Mną. Nawróćcie się do Mnie, by się zbawić, wszystkie krańce świata, bo Ja jestem Bogiem, i nikt inny!</p>
  <p class="indent">Przysięgam na siebie samego, z moich ust wychodzi sprawiedliwość, słowo nieodwołane. Tak, przede Mną się zegnie wszelkie kolano, wszelki język na Mnie przysięgać będzie, mówiąc: &bdquo;Jedynie u Pana sprawiedliwość i moc&rdquo;. Do Niego przyjdą zawstydzeni wszyscy, którzy się na Niego zżymali. W Panu uzyska swe prawo i chwały dostąpi całe plemię Izraela&raquo;.</p>
  <p class="s-margin indent"><strong>Oto słowo Boże.</strong></p>

  <div class="both-sides-header">
    <div class="left">PSALM RESPONSORYJNY</div>
    <div class="right">Ps 85 (84), 9ab i 10. 11-12. 13-14 (R.: por. Iz 45, 8)</div>
  </div>
  <p><span class="red">Refren:</span> <strong>Sprawiedliwego spuśćcie nam, niebiosa.</strong></p>
  <p class="b-margin">Będę słuchał tego, co Pan Bóg mówi: <span class="red">*</span><br>
    oto ogłasza pokój ludowi i swoim wyznawcom.<br>
    Zaprawdę, bliskie jest Jego zbawienie <span class="red">&dagger;</span><br>
    dla tych, którzy Mu cześć oddają, <span class="red">*</span><br>
    i chwała zamieszka w naszej ziemi.</p>
  <p class="s-margin red">Refren.</p>
  <p class="s-margin">Łaska i wierność spotkają się z sobą, <span class="red">*</span><br>
    ucałują się sprawiedliwość i pokój.<br>
    Wierność z ziemi wyrośnie, <span class="red">*</span><br>
    a sprawiedliwość spojrzy z nieba.</p>
  <p class="s-margin red">Refren.</p>
  <p class="s-margin">Pan sam szczęściem obdarzy, <span class="red">*</span><br>
    a nasza ziemia wyda swój owoc.<br>
    Sprawiedliwość będzie kroczyć przed Nim, <span class="red">*</span><br>
    a śladami Jego kroków zbawienie.</p>
  <p class="s-margin red">Refren.</p>

  <div class="both-sides-header">
    <div class="left">ŚPIEW PRZED EWANGELIĄ</div>
    <div class="right">Por. Iz 40, 9-10</div>
  </div>
  <p><span class="red">Aklamacja:</span> Alleluja, alleluja, alleluja.</p>
  <p class="s-margin">Podnieś mocno twój głos, zwiastunko dobrej nowiny,<br>
    oto Pan Bóg przyjdzie z mocą.</p>
  <p class="s-margin"><span class="red">Aklamacja:</span> Alleluja, alleluja, alleluja.</p>

  <div class="both-sides-header">
    <div class="left">EWANGELIA</div>
    <div class="right">Łk 7, 18b-23</div>
  </div>
  <p class="no-margin"><em>Na Chrystusie spełniają się proroctwa</em></p>
  <p class="b-margin"><span class="red">&malt;</span> <strong>Słowa Ewangelii według Świętego Łukasza</strong></p>
  <p class="s-margin indent">Jan przywołał do siebie dwóch spośród swoich uczniów i posłał ich do Jezusa z zapytaniem: &laquo;Czy Ty jesteś Tym, który ma przyjść, czy też innego mamy oczekiwać?&raquo; Gdy ludzie ci zjawili się u Jezusa, rzekli: &laquo;Jan Chrzciciel przysyła nas do Ciebie z zapytaniem: Czy Ty jesteś Tym, który ma przyjść, czy też innego mamy oczekiwać?&raquo;</p>
  <p class="indent">W tym właśnie czasie Jezus wielu uzdrowił z chorób, dolegliwości i uwolnił od złych duchów; także wielu niewidomych obdarzył wzrokiem. Odpowiedział im więc:</p>
  <p class="indent">&laquo;Idźcie i donieście Janowi to, co widzieliście i słyszeliście: niewidomi wzrok odzyskują, chromi chodzą, trędowaci zostają oczyszczeni i głusi słyszą, umarli zmartywchwstają, ubogim głosi się Ewangelię. A błogosławiony jest ten, kto nie zwątpi we Mnie&raquo;.</p>
  <p class="s-margin indent"><strong>Oto słowo Pańskie.</strong></p>
</div>
