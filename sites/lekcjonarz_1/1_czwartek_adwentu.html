<div lang="pl">
  <h1>PIERWSZY TYDZIEŃ ADWENTU</h1>
  <h2>CZWARTEK</h2>
  <div class="both-sides-header">
    <div class="left">PIERWSZE CZYTANIE</div>
    <div class="right">Iz 26, 1-6</div>
  </div>
  <p class="no-margin"><em>Naród sprawiedliwy, dochowujący wierności<br>wejdzie do królestwa Bożego</em></p>
  <p class="b-margin"><strong>Czytanie z Księgi proroka Izajasza</strong></p>
  <p class="s-margin indent">W ów dzień śpiewać będą tę pieśń w ziemi judzkiej:</p>
  <p class="indent">&laquo;Miasto mamy potężne; On jako środek ocalenia umieścił mur i przedmurze. Otwórzcie bramy! Niech wejdzie naród sprawiedliwy, dochowujący wierności; jego charakter stateczny Ty kształtujesz w pokoju, w pokoju, bo Tobie zaufał.</p>
  <p class="indent">Złóżcie nadzieję w Panu na zawsze, bo Pan jest wiekuistą skałą! Bo On poniżył przebywających na szczytach, upokorzył miasto niedostępne, upokorzył je aż do ziemi, sprawił, że w proch runęło; podepczą je nogi, nogi biednych i stopy ubogich&raquo;.</p>
  <p class="s-margin indent"><strong>Oto słowo Boże.</strong></p>

  <div class="both-sides-header">
    <div class="left">PSALM RESPONSORYJNY</div>
    <div class="right">Ps 118 (117), 1bc i 8-9. 19-20. 21 i 25. 26-27a (R.: por. 26a)</div>
  </div>
  <p><span class="red">Refren:</span> <strong>Błogosławiony, idący od Pana.</strong></p>
  <p><span class="red">Albo:</span> <strong>Alleluja.</strong></p>
  <p class="b-margin">Dziękujcie Panu, bo jest dobry, <span class="red">*</span><br>
    bo jego Łaska trwa na wieki.<br>
    Lepiej się uciekać do Pana, <span class="red">&dagger;</span><br>
    niż pokładać ufność w człowieku. <span class="red">*</span><br>
    Lepiej się uciekać do Pana, niż pokładać ufność w książętach.</p>
  <p class="s-margin red">Refren.</p>
  <p class="s-margin">Otwórzcie mi bramy sprawiedliwości, <span class="red">*</span><br>
	wejdę przez nie i podziękuję Panu.<br>
    Oto jest brama Pana, <span class="red">*</span><br>
    przez nią wejdą sprawiedliwi.</p>
  <p class="s-margin red">Refren.</p>
  <p class="s-margin">Dziękuję Tobie, że mnie wysłuchałeś <span class="red">*</span><br>
    i stałeś się moim Zbawcą.<br>
    O Panie, Ty nas wybaw, <span class="red">*</span><br>
    pomyślność daj nam, o Panie!</p>
  <p class="s-margin red">Refren.</p>
  <p class="s-margin">Błogosławiony, który przybywa w imię Pańskie, <span class="red">*</span><br>
    błogosławimy wam z Pańskiego domu.<br>
    Pan jest Bogiem <span class="red">*</span><br>
    i daje nam światło.</p>
  <p class="s-margin red">Refren.</p>

  <div class="both-sides-header">
    <div class="left">ŚPIEW PRZED EWANGELIĄ</div>
    <div class="right">Por. Iz 55, 6</div>
  </div>
  <p><span class="red">Aklamacja:</span> Alleluja, alleluja, alleluja.</p>
  <p class="s-margin">Szukajcie Pana, gdy można Go znaleźć,<br>
    wzywajcie Go, gdy jest blisko.</p>
  <p class="s-margin"><span class="red">Aklamacja:</span> Alleluja, alleluja, alleluja.</p>

  <div class="both-sides-header">
    <div class="left">EWANGELIA</div>
    <div class="right">Mt 7, 21. 24-27</div>
  </div>
  <p class="no-margin"><em>Kto spełnia wolę Bożą,<br>wejdzie do królestwa niebieskiego</em></p>
  <p class="b-margin"><span class="red">&malt;</span> <strong>Słowa Ewangelii według Świętego Mateusza</strong></p>
  <p class="s-margin">Jezus powiedział do swoich uczniów:</p>
  <p class="indent">&laquo;Nie każdy, kto mówi Mi: &bdquo;Panie, Panie!&rdquo;, wejdzie do królestwa niebieskiego, lecz ten, kto spełnia wolę mojego Ojca, który jest w niebie.</p>
  <p class="indent">Każdego więc, kto tych słów moich słucha i wypełnia je, można porównać z człowiekiem roztropnym, który dom swój zbudował na skale. Spadł deszcz, wezbrały rzeki, zerwały się wichry i uderzyły w ten dom. On jednak nie runął, bo na skale był utwierdzony.</p>
  <p class="indent">Każdego zaś, kto tych słów moich słucha, a nie wypełnia ich, można porównać z człowiekiem nierozsądnym, który dom swój zbudował na piasku. Spadł deszcz, wezbrały rzeki, zerwały się wichry i rzuciły się na ten dom. I runął, a upadek jego był wielki&raquo;.</p>
  <p class="s-margin indent"><strong>Oto słowo Pańskie.</strong></p>
</div>
