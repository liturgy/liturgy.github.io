<div lang="pl">
  <h1>CZWARTY TYDZIEŃ ADWENTU</h1>
  <h2>4 NIEDZIELA ADWENTU, ROK A</h2>
  <div class="both-sides-header">
    <div class="left">PIERWSZE CZYTANIE</div>
    <div class="right">Iz 7, 10-14</div>
  </div>
  <p class="no-margin"><em>Panna pocznie i porodzi Syna</em></p>
  <p class="b-margin"><strong>Czytanie z Księgi proroka Izajasza</strong></p>
  <p class="s-margin indent">Pan przemówił do Achaza tymi słowami: &laquo;Proś dla siebie o znak od Pana, Boga twego, czy to głęboko w Szeolu, czy to wysoko w górze!&raquo;</p>
  <p class="indent">Lecz Achaz odpowiedział: &laquo;Nie będę prosił i nie będę wystawiał Pana na próbę&raquo;.</p>
  <p class="indent">Wtedy rzekł Izajasz: &laquo;Słuchajcie więc, domu Dawidowy: Czyż mało wam uprzykrzać się ludziom, iż uprzykrzacie się także mojemu Bogu? Dlatego Pan sam da wam znak: Oto Panna pocznie i porodzi Syna, i nazwie Go imieniem Emmanuel&raquo;.</p>
  <p class="s-margin indent"><strong>Oto słowo Boże.</strong></p>

  <div class="both-sides-header">
    <div class="left">PSALM RESPONSORYJNY</div>
    <div class="right">Ps 24 (23), 1b-2. 3-4b. 5-6 (R.: por. 7c i 10b)</div>
  </div>
  <div class="l-margin">
  <p><span class="red">Refren:</span> <strong>Przybądź, o Panie, Tyś jest Królem chwały.</strong></p>
  <p class="b-margin"><span class="ps-num">1</span>Do Pana należy ziemia i wszystko, co ją napełnia, <span class="red">*</span><br>
    świat cały i jego mieszkańcy.<br>
    <span class="ps-num">2</span>Albowiem On go na morzach osadził <span class="red">*</span><br>
    i utwierdził ponad rzekami.</p>
  <p class="s-margin red">Refren.</p>
  <p class="s-margin"><span class="ps-num">3</span>Kto wstąpi na górę Pana, <span class="red">*</span><br>
    kto stanie w Jego świętym miejscu?.<br>
    <span class="ps-num">4</span>Człowiek rąk nieskalanych i czystego serca, <span class="red">*</span><br>
    którego dusza nie lgnęła do marności.</p>
  <p class="s-margin red">Refren.</p>
  <p class="s-margin"><span class="ps-num">5</span>On otrzyma błogosławieństwo od Pana <span class="red">*</span><br>
    i zapłatę od Boga, swego Zbawcy.<br>
    <span class="ps-num">6</span>Oto pokolenie tych, którzy Go szukają, <span class="red">*</span><br>
    którzy szukają oblicza Boga Jakuba.</p>
  <p class="s-margin red">Refren.</p>
  </div>

  <div class="both-sides-header">
    <div class="left">DRUGIE CZYTANIE</div>
    <div class="right">Rz 1, 1-7</div>
  </div>
  <p class="no-margin"><em>Chrystus jest potomkiem Dawida i Synem Bożym</em></p>
  <p class="b-margin"><strong>Czytanie z Listu Świętego Pawła Apostoła do Rzymian</strong></p>
  <p class="s-margin indent">Paweł, sługa Chrystusa Jezusa, z powołania apostoł, przeznaczony do głoszenia Ewangelii Bożej, którą Bóg przedtem zapowiedział przez swoich proroków w Pismach świętych. Jest to Ewangelia o Jego Synu &ndash; pochodzącym według ciała z rodu Dawida, a ustanowionym przez Ducha Świętości pełnym mocy Synem Bożym przez powstanie z martwych &ndash; o Jezusie Chrystusie, Panu naszym.</p>
  <p class="indent">Przez Niego otrzymaliśmy łaskę i urząd apostolski, aby ku chwale Jego imienia pozyskiwać wszystkich pogan dla posłuszeństwa wierze. Wśród nich jesteście i wy, powołani przez Jezusa Chrystusa.</p>
  <p class="indent">Do wszystkich przez Boga umiłowanych, powołanych świętytch, którzy mieszkają w Rzymie: łaska wam i pokój od Boga, Ojca naszego, i Pana Jezusa Chrystusa!</p>
  <p class="s-margin indent"><strong>Oto słowo Boże.</strong></p>

  <div class="both-sides-header">
    <div class="left">ŚPIEW PRZED EWANGELIĄ</div>
    <div class="right">Mt 1, 23</div>
  </div>
  <p><span class="red">Aklamacja:</span> Alleluja, alleluja, alleluja.</p>
  <p class="s-margin">Oto Dziewica pocznie i porodzi Syna,<br>
    któremu nadadzą imię Emmanuel, to znaczy Bóg z nami.</p>
  <p class="s-margin"><span class="red">Aklamacja:</span> Alleluja, alleluja, alleluja.</p>

  <div class="both-sides-header">
    <div class="left">EWANGELIA</div>
    <div class="right">Mt 1, 18-24</div>
  </div>
  <p class="no-margin"><em>Jezus urodzi się z Maryi<br>zaślubionej Józefowi, potomkowi Dawida</em></p>
  <p class="b-margin"><span class="red">&malt;</span> <strong>Słowa Ewangelii według Świętego Mateusza</strong></p>
  <p class="s-margin indent">Z narodzeniem Jezusa Chrystusa było tak.</p>
  <p class="indent">Po zaślubinach Matki Jego, Maryi, z Józefem, wpierw nim zamieszkali razem, znalazła się brzemienną za sprawą Ducha Świętego. Mąż Jej, Józef, który był człowiekiem sprawiedliwym i nie chciał narazić Jej na zniesławienie, zamierzał oddalić Ją potajemnie.</p>
  <p class="indent">Gdy powziął tę myśl, oto anioł Pański ukazał mu się we śnie i rzekł: &laquo;Józefie, synu Dawida, nie bój się wziąć do siebie Maryi, twej Małżonki; albowiem z Ducha Świętego jest to, co się w Niej poczęło. Porodzi Syna, któremu nadasz imię Jezus, On bowiem zbawi swój lud od jego grzechów&raquo;.</p>
  <p class="indent">A stało się to wszystko, aby się wypełniło słowo Pańskie powiedziane przez Proroka: &laquo;Oto Dziewica pocznie i porodzi Syna, któremu nadadzą imię Emmanuel&raquo;, to znaczy Bóg z nami.</p>
  <p class="indent">Zbudziwszy się ze snu, Józef uczynił tak, jak mu polecił anioł Pański: wziął swoją Małżonkę do siebie.</p>
  <p class="s-margin indent"><strong>Oto słowo Pańskie.</strong></p>
</div>
