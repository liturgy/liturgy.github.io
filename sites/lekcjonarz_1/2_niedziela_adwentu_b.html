<div lang="pl">
  <h1>DRUGI TYDZIEŃ ADWENTU</h1>
  <h2>2 NIEDZIELA ADWENTU, ROK B</h2>
  <div class="both-sides-header">
    <div class="left">PIERWSZE CZYTANIE</div>
    <div class="right">Iz 40, 1-5. 9-11</div>
  </div>
  <p class="no-margin"><em>Przygotujcie drogę dla Pana</em></p>
  <p class="b-margin"><strong>Czytanie z Księgi proroka Izajasza</strong></p>
  <p class="s-margin indent">&laquo;Pocieszajcie, pocieszajcie mój lud!&raquo; &ndash; mówi wasz Bóg. &laquo;Przemawiajcie do serca Jeruzalem i wołajcie do niego, że czas jego służby się skończył, że nieprawość jego odpokutowana, bo odebrało z ręki Pana karę w dwójnasób za wszystkie swe grzechy&raquo;.</p>
  <p class="indent">Głos się rozlega: &laquo;Drogę Panu przygotujcie na pustyni, wyrównajcie na pustkowiu gościniec dla naszego Boga! Niech się podniosą wszystkie doliny, a wszystkie góry i pagórki obniżą; równiną niechaj się staną urwiska, a strome zbocza niziną. Wtedy się chwała Pańska objawi, razem ją każdy człowiek zobaczy, bo usta Pańskie to powiedziały&raquo;.</p>
  <p class="indent">Wstąp na wysoką górę, zwiastunko dobrej nowiny na Syjonie! Podnieś mocno twój głos, zwiastunko dobrej nowiny w Jeruzalem! Podnieś głos, nie bój się! Powiedz miastom judzkim: &laquo;Oto wasz Bóg! Oto Pan Bóg przychodzi z mocą i ramię Jego dzierży władzę. Oto Jego nagroda z Nim idzie i przed Nim Jego zapłata. Podobnie jak pasterz pasie On swą trzodę, gromadzi ją swoim ramieniem, jagnięta nosi na swej piersi, owce karmiące prowadzi łagodnie&raquo;.</p>
  <p class="s-margin indent"><strong>Oto słowo Boże.</strong></p>

  <div class="both-sides-header">
    <div class="left">PSALM RESPONSORYJNY</div>
    <div class="right">Ps 85 (84), 9ab i 10. 11-12. 13-14 (R.: por. 8)</div>
  </div>
  <p><span class="red">Refren:</span> <strong>Okaż swą łaskę i daj nam zbawienie.</strong></p>
  <p class="b-margin">Będę słuchał tego, co Pan Bóg mówi: <span class="red">*</span><br>
    oto ogłasza pokój ludowi i swoim wyznawcom.<br>
    Zaprawdę, bliskie jest Jego zbawienie <span class="red">&dagger;</span><br>
    dla tych, którzy Mu cześć oddają, <span class="red">*</span><br>
    i chwała zamieszka w naszej ziemi.</p>
  <p class="s-margin red">Refren.</p>
  <p class="s-margin">Łaska i wierność spotkają się z sobą, <span class="red">*</span><br>
    ucałują się sprawiedliwość i pokój.<br>
    Wierność z ziemi wyrośnie, <span class="red">*</span><br>
    a sprawiedliwość spojrzy z nieba.</p>
  <p class="s-margin red">Refren.</p>
  <p class="s-margin">Pan sam szczęściem obdarzy, <span class="red">*</span><br>
    a nasza ziemia wyda swój owoc.<br>
    Sprawiedliwość będzie kroczyć przed Nim, <span class="red">*</span><br>
    a śladami Jego kroków zbawienie.</p>
  <p class="s-margin red">Refren.</p>

  <div class="both-sides-header">
    <div class="left">DRUGIE CZYTANIE</div>
    <div class="right">2 P 3, 8-14</div>
  </div>
  <p class="no-margin"><em>Oczekujemy nowego nieba i nowej ziemi</em></p>
  <p class="b-margin"><strong>Czytanie z Drugiego Listu Świętego Piotra Apostoła</strong></p>
  <p class="s-margin indent">Niech dla was, umiłowani, nie będzie tajne to jedno, że jeden dzień u Pana jest jak tysiąc lat, a tysiąc lat jak jeden dzień. Nie zwleka Pan z wypełnieniem obietnicy &ndash; jak niektórzy są przekonani, że Pan zwleka &ndash; ale On jest cierpliwy w stosunku do was. Nie chce bowiem niektórych zgubić, ale wszystkich chce doprowadzić do nawrócenia. Jak złodziej zaś przyjdzie dzień Pański, w którym niebo z szumem przeminie, gwiazdy się w ogniu rozsypią, a ziemia i dzieła na niej zostaną odnalezione.</p>
  <p class="indent">Skoro to wszystko w ten sposób ulegnie zagładzie, to jakimi winniście być wy w świętym postępowaniu i pobożności, gdy oczekujecie i staracie się przyspieszyć przyjście dnia Bożego, który sprawi, że niebo, płonąc, pójdzie na zagładę, a gwiazdy w ogniu się rozsypią. Oczekujemy jednak, według obietnicy, nowego nieba i nowej ziemi, w których zamieszka sprawiedliwość.</p>
  <p class="indent">Dlatego, umiłowani, oczekując tego, starajcie się, aby On was znalazł bez plamy i skazy &ndash; w pokoju.</p>
  <p class="s-margin indent"><strong>Oto słowo Boże.</strong></p>

  <div class="both-sides-header">
    <div class="left">ŚPIEW PRZED EWANGELIĄ</div>
    <div class="right">Łk 3, 4c. 6</div>
  </div>
  <p><span class="red">Aklamacja:</span> Alleluja, alleluja, alleluja.</p>
  <p class="s-margin">Przygotujcie drogę Panu, prostujcie ścieżki dla Niego;<br>
    wszyscy ludzie ujrzą zbawienie Boże.</p>
  <p class="s-margin"><span class="red">Aklamacja:</span> Alleluja, alleluja, alleluja.</p>

  <div class="both-sides-header">
    <div class="left">EWANGELIA</div>
    <div class="right">Mk 1, 1-8</div>
  </div>
  <p class="no-margin"><em>Prostujcie ścieżki dla Pana</em></p>
  <p class="b-margin"><span class="red">&malt;</span> <strong>Słowa Ewangelii według Świętego Marka</strong></p>
  <p class="s-margin indent">Początek Ewangelii Jezusa Chrystusa, Syna Bożego. Jak jest napisane u proroka Izajasza: &laquo;Oto Ja posyłam wysłańca mego przed Tobą; on przygotuje drogę Twoją. Głos wołającego na pustyni: Przygotujcie drogę Panu, prostujcie dla Niego ścieżki&raquo;, wystąpił Jan Chrzciciel na pustyni i głosił chrzest nawrócenia na odpuszczenie grzechów. Ciągnęła do niego cała judzka kraina oraz wszyscy mieszkańcy Jerozolimy i przyjmowali od niego chrzest w rzece Jordan, wyznając swoje grzechy.</p>
  <p class="indent">Jan nosił odzienie z sierści wielbłądziej i pas skórzany około bioder, a żywił się szarańczą i miodem leśnym. I tak głosił: &laquo;Idzie za mną mocniejszy ode mnie, a ja nie jestem godzien, aby schyliwszy się, rozwiązać rzemyk u Jego sandałów. Ja chrzciłem was wodą, On zaś chrzcić was będzie Duchem Świętym&raquo;.</p>
  <p class="s-margin indent"><strong>Oto słowo Pańskie.</strong></p>
</div>
