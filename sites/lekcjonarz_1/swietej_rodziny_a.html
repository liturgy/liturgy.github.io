<div lang="pl">
  <h3 class="red">Niedziela w oktawie Narodzenia Pańskiego</h3>
  <p class="b-margin rubric">Jeśli 25 grudnia, a tym samym 1 stycznia, przypada w niedzielę, wtedy święto zostaje przeniesione na 30 grudnia, przed Ewangelią jest tylko jedno czytanie.</p>
  <h1>ŚWIĘTEJ RODZINY<br>JEZUSA, MARYI I JÓZEFA</h1>
  <h2>ROK A</h2>
  
  <div class="both-sides-header">
    <div class="left">PIERWSZE CZYTANIE</div>
    <div class="right">Syr 3, 2-6. 12-14</div>
  </div>
  <p class="no-margin"><em>Kto jest posłuszny Bogu, czci swoich rodziców</em></p>
  <p class="b-margin"><strong>Czytanie z Mądrości Syracha</strong></p>
  <p class="s-margin indent">Pan uczcił ojca przez dzieci, a prawa matki nad synami utwierdził. Kto czci ojca, zyskuje odpuszczenie grzechów, kto szanuje matkę, jakby skarby gromadził. Kto czci ojca, radość mieć będzie z dzieci, a w czasie modlitwy będzie wysłuchany. Kto szanuje ojca, długo żyć będzie, a kto posłuszny jest Panu, da wytchnienie matce.</p>
  <p class="indent">Synu, wspominaj swego ojca w starości, a nie zasmucaj go w jego życiu. A jeśliby nawet rozum stracił, miej wyrozumiałość, nie pogardzaj nim, choć jesteś w pełni sił. Miłosierdzie względem ojca nie pójdzie w zapomnioenie, w miejsce grzechów zamieszka u ciebie.</p>
  <p class="s-margin indent"><strong>Oto słowo Boże.</strong></p>
  
  <div class="both-sides-header">
    <div class="left">PSALM RESPONSORYJNY</div>
    <div class="right">Ps 128 (127), 1b-2. 3. 4-5. (R.: 1b)</div>
  </div>
  <p><span class="red">Refren:</span> <strong>Szczęśliwy człowiek, który służy Panu.</strong></p>
  <p class="b-margin">Szczęśliwy człowiek, który służy Panu <span class="red">*</span><br>
    i chodzi Jego drogami.<br>
    Będziesz spożywał owoc pracy rąk swoich, <span class="red">*</span><br>
    szczęście osiągniesz i dobrze ci będzie.</p>
  <p class="s-margin red">Refren.</p>
  <p class="s-margin">Małżonka twoja jak płodny szczep winny, <span class="red">*</span><br>
	w zaciszu twojego domu.<br>
    Synowie twoi jak oliwne gałązki <span class="red">*</span><br>
    dokoła twego stołu.</p>
  <p class="s-margin red">Refren.</p>
  <p class="s-margin">Tak będzie błogosławiony człowiek, <span class="red">*</span><br>
	który służy Panu.<br>
    Niech cię z Syjonu Pan błogosławi <span class="red">&dagger;</span><br>
    i obyś oglądał pomyślność Jeruzalem <span class="red">*</span><br>
    przez wszystkie dni twego życia.</p>
  <p class="s-margin red">Refren.</p>
  
  <div class="both-sides-header">
    <div class="left">DRUGIE CZYTANIE</div>
    <div class="right">Kol 3, 12-21</div>
  </div>
  <p class="no-margin"><em>Chrześcijańskie zasady życia domowego</em></p>
  <p class="b-margin"><strong>Czytanie z Listu Świętego Pawła Apostoła do Kolosan</strong></p>
  <p class="s-margin">Bracia:</p>
  <p class="indent">Jako wybrańcy Boży &ndash; święci i umiłowani &ndash; obleczcie się w serdeczne współczucie, w dobroć, pokorę, cichość, cierpliwość, znosząc  jedni drugich i wybaczając sobie nawzajem, jeśliby ktoś miał coś do zarzucenia drugiemu: jak Pan wybaczył wam, tak i wy.</p>
  <p class="indent">Na to zaś wszystko przywdziejcie miłość, która jest spoiwem doskonałości. A w sercach waszych niech panuje pokój Chrystusowy, do którego też zostaliście wezwani w jednym Ciele. I bądźcie wdzięczni.</p>
  <p class="indent">Słowo Chrystusa niech w was mieszka w całym swym bogactwie: z całą mądrością nauczajcie i napominajcie siebie, psalmami, hymnami, pieśniami pełnymi ducha, pod wpływem łaski śpiewając Bogu w waszych sercach.</p>
  <p class="indent">A cokolwiek mówicie lub czynicie, wszystko niech będzie w imię Pana Jezusa Chrystusa, dziękując Bogu Ojcu przez Niego.</p>
  <p class="indent">Żony, bądźcie opddane mężom, jak przystało w Panu. Mężowie, miłujcie żony i nie okazujcie im rozjątrzenia. Dzieci, bądźcie posłuszne rodzicom we wszystkim, bo to jest miłe w Panu. Ojcowie, nie rozdrażniajcie waszych dzieci, aby nie traciły ducha.</p>
  <p class="s-margin indent"><strong>Oto słowo Boże.</strong></p>
  
  <div class="both-sides-header">
    <div class="left">ŚPIEW PRZED EWANGELIĄ</div>
    <div class="right">Kol 3, 15a. 16a</div>
  </div>
  <p><span class="red">Aklamacja:</span> Alleluja, alleluja, alleluja.</p>
  <p class="s-margin">W sercach waszych niech panuje pokój Chrystusowy;<br>
    słowo Chrystusa niech w was mieszka w całym swym bogactwie.</p>
  <p class="s-margin"><span class="red">Aklamacja:</span> Alleluja, alleluja, alleluja.</p>
  
  <div class="both-sides-header">
    <div class="left">EWANGELIA</div>
    <div class="right">Mt 2, 13-15. 19-23</div><br>
  </div>
  <p class="no-margin"><em>Ucieczka Świętej Rodziny do Egiptu</em></p>
  <p class="b-margin"><span class="red">&malt;</span> <strong>Słowa Ewangelii według Świętego Mateusza</strong></p>
  <p class="s-margin indent">Gdy mędrcy się oddalili, oto anioł Pański ukazał się Józefowi we śnie i rzekł: &laquo;Wstań, weź Dziecię i Jego Matkę i uchodź do Egiptu; pozostań tam, aż ci powiem; bo Herod będzie szukał Dziecięcia, aby Je zgładzić&raquo;.</p>
  <p class="indent">On wstał, wziął w nocy Dziecię i Jego Matkę i udał się do Egiptul tam pozostał aż do śmierci Heroda. Tak miało się spełnić słowo, które Pan powiedział przez Proroka: &laquo;Z Egiptu wezwałem Syna mego&raquo;.</p>
  <p class="indent">A gdy Herod umarł, oto Józefowi w Egipcie ukazał się anioł Pański we śnie i rzekł: &laquo;Wstań, weź Dziecię i Jego Matkę i idź do ziemi Izraela, bo już umarli ci, którzy czychali na życie Dizecięcia&raquo;.</p>
  <p class="indent">On więc wstał, wziął Dziecię i Jego Matkę i wrócił do ziemi Izraela. Lecz gdy posłyszał, że w Judei panuje Archelaos w miejsce ojca swego, Heroda, bał się tam iść. Otrzymawszy we śnie nakaz, udał się w okolice Galilei. Przybył do miasta zwanego Nazaret i tam osiadł. Tak miało się spełnić słowo Proroków: &laquo;Nazwany będzie Nazarejczykiem&raquo;.</p>
  <p class="s-margin indent"><strong>Oto słowo Pańskie.</strong></p>
</div>