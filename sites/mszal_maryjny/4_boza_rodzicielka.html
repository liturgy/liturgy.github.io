<div lang="pl">
  <h1>4.</br>ŚWIĘTA MARYJA, BOŻA RODZICIELKA</h1>
  <p style="margin-top: 4em;">Niniejsza Msza czci &bdquo;przedziwne misterium i niewysłowioną tajemnicę&rdquo; (Pf), w której miłosierny Ojciec zesłał swego Syna &bdquo;z nieba do łona Najświętszej Dziewicy&rdquo; (Ko 1; por. S. Hyppolitus, <em>Traditio apostolica</em>, 4: SCh 11 bis, p. 48), aby był dla nas &bdquo;Słowem zbawienia i Chlebem życia&rdquo; (Ko 1). Wspomina też wiarę i pokorę, z jaką Najświętsza Maryja przyjęła Go w sercu i &bdquo;nosiła w nietkniętym łonie&rdquo; (Pf). Dlatego pokorna Dziewica Nazaretańska jest dla nas wzorem, za którym idąc, mamy przyjąć do siebie Syna Bożego: &bdquo;abyśmy przyjęli Chrystusa tak jak Ona, zachowując w sercu Jego słowa i obchodząc z wiarą tajemnice zbawienia&rdquo; (Ko 1), a konsekwentnie, &rdquo;abyśmy ukazywali Go światu przez sprawiedliwe czyny&rdquo; (Ko 2), &bdquo;słowami i czynami świadczyli o naszej wierze&rdquo; (PK).</p>
  
  <p class="s-margin">W tekstach tej Mszy rozbrzmiewają kazania Świętych Ojców i słowa dawnej liturgii, a więc:</p>
  <p>&mdash; owo zdanie św. Augustyna (&dagger; 431), że Najświętsza Maryja Panna przyjęła Chrystusa &bdquo;najpierw duchem, a potem ciałem&rdquo; (Ko 2; <em>Sermo</em> 25, 7; PL 46, 937). Dlatego też wysławia się Jej wiarę i posłuszeństwo oraz stwierdza się Jej duchowe pokrewieństwo z Synem;</p>
  <p>&mdash; wypowiedź św. Bernarda (&dagger; 1153), że &bdquo;jeśli Najświętsza Panna podobała się Bogu dzięki dziewictwu, to jednak stała się Matką przez pokorę&rdquo; (<em>In laudibus Virginis Matris</em>, I, 5: <em>Opera omnia</em>, IV, ed. Cistercienses, Romae 1966, p. 18).</p>
  <p class="s-margin">Na uwagę zasługuje prefacja &bdquo;Albowiem przez prawdziwe misterium&rdquo;, która pięknie wychwala dziewicze i zbawcze macierzyństwo Najświętszej Panny: &bdquo;Cieszy się bowiem dwojakim darem: zdumiewa się, że poczęła będąc dziewicą, raduje się, że wydała na świat Odkupiciela&rdquo;. Znawcy świętej liturgii tę właśnie prefację wymieniają wśród najstarszych, znajduje się bowiem w Sakramentarzu Padewskim (Pa 387).</p>
  
  <div class="both-sides-header">
    <div class="left">ANTYFONA NA WEJŚCIE</div>
  </div>
  <p class="s-margin">Bogarodzico Dziewico, <span class="red">*</span> Bóg, którego świat nie może ogarnąć, <span class="red">*</span> stał się człowiekiem i ukrył się w Twoim łonie.</p>
    <div class="both-sides-header s-margin">
    <div class="left">Albo:</div>
    <div class="right">Seduliusz</div>
  </div>
  <p class="s-margin">Witaj, Święta Boża Rodzicielko, <span class="red">*</span> Ty wydałaś na świat Króla, <span class="red">*</span> który włada niebem i ziemią na wieki wieków.</p>
  
  <div class="both-sides-header">
    <div class="left">KOLEKTA</div>
  </div>
  <p class="s-margin">Boże, Ty zesłałeś z nieba do łona Najświętszej Dziewicy swego Syna, Słowo zbawienia i Chleb życia, <span class="red">&dagger;</span> spraw, abyśmy tak jak Ona przyjęli Chrystusa, <span class="red">*</span> zachowując w sercu Jego słowa i obchodząc z wiarą tajemnice zbawienia. Przez naszego Pana Jezusa Chrystusa, Twoje Syna, <span class="red">&dagger;</span> który z Tobą żyje i króluje w jedności Ducha Świętego, <span class="red">*</span> Bóg, przez wszystkie wieki wieków.</p>  
  <div class="both-sides-header s-margin">
    <div class="left">Albo:</div>
  </div>
  <p class="s-margin">Boże, Święta Maryja najpierw duchem, a potem ciałem przyjęła Twojego Syna przychodzącego z nieba, <span class="red">&dagger;</span>, spraw, abyśmy przyjąwszy Chrystusa z wiarą, <span class="red">*</span> ukazywali GO światu przez sprawiedliwe czyny. Który z Tobą żyje i króluje w jedności Ducha Świętego, <span class="red">*</span> Bóg, przez wszystkie wieki wieków.</p>  
  
  <div class="both-sides-header">
    <div class="left">MODLITWA NAD DARAMI</div>
  </div>
  <p class="s-margin">Panie, nasz Boże, przyjmij dary Twojego ludu złożone na cześć Najświętszej Dziewicy, <span class="red">&dagger;</span> która podobała się Tobie dzięki swojemu dziewictwu <span class="red">*</span> i dzięki pokorze poczęła Twojego Syna, naszego Pana. Który z Tobą żyje i króluje na wieki wieków.</p>
  
  <div class="both-sides-header">
    <div class="left">PREFACJA</div>
  </div>
  <p class="rubric"><em>Maryja raduje się, że będąc dziewicą, wydała na świat Odkupiciela</em></p>
  <p class="s-margin"><span class="red small-caps">k.</span> Pan z wami.<br>
  <span class="red small-caps">w.</span> I z duchem twoim.<br>
  <span class="red small-caps">k.</span> W górę serca.<br>
  <span class="red small-caps">w.</span> Wznosimy je do Pana.<br>
  <span class="red small-caps">k.</span> Dzięki składajmy Panu Bogu naszemu..<br>
  <span class="red small-caps">w.</span> Godne to i sprawiedliwe.<br></p>
  <p class="s-margin">Zaprawdę, godne to i sprawiedliwe, słuszne i zbawienne, <span class="red">*</span> abyśmy zawsze i wszędzie Tobie składali dziękczynienie, <span class="red">*</span> Panie, Ojcze święty, wszechmogący, wieczny Boże.</p>
  <p>Albowiem przez przedziwne misterium i niewysłowioną tajemnicę <span class="red">*</span> Najświętsza Dziewica poczęła Jednorodzonego Syna Twojego <span class="red">*</span> i nosiła Pana niebios w niepokalanym łonie. <span class="red">*</span> Ona nie znając męża stała się Matką <span class="red">*</span> i po zrodzeniu Syna pozostała dziewicą. <span class="red">*</span> Cieszy się bowiem dwojakim darem: <span class="red">*</span> zdumiewa się, że poczęła będąc dziewicą, <span class="red">*</span> raduje się, że wydała na świat Odkupiciela.</p>
  <p>Przez Niego Twój majestat uwielbiają zastępy Aniołów, <span class="red">*</span> którzy zawsze się radują w Twojej obecności. <span class="red">*</span> Prosimy, aby i nasze głosy przyłączyły się do nich, <span class="red">*</span> razem z nimi wołając:</p>
  <p>Święty, Święty, Święty, Pan Bóg Zastępów. <span class="red">*</span> Pełne są niebiosa i ziemia chwały Twojej. <span class="red">*</span> Hosanna na wysokości. <span class="red">*</span> Błogosławiony, który idzie w imię Pańskie. <span class="red">*</span> Hosanna na wysokości.</p>
  
  <div class="both-sides-header">
    <div class="left">ANTYFONA NA KOMUNIĘ</div>
    <div class="right">Por. Łk 11, 27</div>
  </div>
  <p class="s-margin">Błogosławione łono Maryi Dziewicy, <span class="red">*</span> które nosiło Syna Ojca przedwiecznego.</p>  
  
  <div class="both-sides-header">
    <div class="left">MODLITWA PO KOMUNII</div>
  </div>
  <p class="s-margin">Boże, nasz Ojcze, posileni Pokarmem z nieba, pokornie Cię prosimy, <span class="red">&dagger;</span> abyśmy słowami i czynami świadczyli o naszej wierze w Twojego Syna, narodzonego z Matki Dziewicy, <span class="red">*</span> którego przyjęliśmy w Najświętszym Sakramencie. Który żyje i króluje na wieki wieków.</p>
</div>