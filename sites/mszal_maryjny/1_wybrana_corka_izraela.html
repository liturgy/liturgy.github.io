<div lang="pl">
  <h1>1.</br>NAJŚWIĘTSZA MARYJA PANNA WYBRANA CÓRKA IZRAELA</h1>
  <p style="margin-top: 4em;">Liturgia rzymska w okresie Adwentu sławi Boży plan zbawienia, według którego miłosierny Bóg powołał Patriarchów i zawarł z nimi przymierze miłości, nadał prawo przez Mojżesza, wzbudził Proroków i wybrał Dawida, z którego rodu miał się narodzić Zbawiciel świata. Księgi Starego Testamentu, zapowiadając przyjście Chrystusa, &bdquo;ujawniają z biegiem czasu coraz jaśniej postać niewiasty, Matki Odkupiciela&rdquo; (KK 55), Dziewicy Maryi, którą Kościół sławi jako radość Izraela i wyniosłą Córę Syjonu.</p>
  <p class="s-margin">Najświętsza Maryja Panna, będąc &bdquo;córką Adama&rdquo; (Pf), naprawiła winę Ewy swoją niewinnością. Przyjmując z wiarą zwiastowanie Anioła, poczęła Syna Bożego w dziewiczym łonie i stałą się &bdquo;przez wiarę potomstwem Abrahama&rdquo; (Pf). Pod względem pochodzenia jest &bdquo;różdżką z korzenia Jessego&rdquo; (Pf), z której wyrosłą odrośl, Jezus Chrystus, nasz Pan. Maryja szczerze posłuszna Prawu i całym sercem uległa woli Bożej, jak poucza Sobór Watykański II, &bdquo;zajmuje pierwsze miejsce wśród pokornych i ubogich Pana, którzy z ufnością oczekują od Niego zbawienia i dostępują Go. Wraz z Nią wreszcie, wzniosłą Córą Syjonu, po długim oczekiwaniu na spełnienie obietnicy, przychodzi pełnia czasu i nastaje nowa ekonomia zbawienia, kiedy to Syn Boży przyjął z Niej naturę ludzką, aby przez tajemnice swego ciała uwolnić człowieka od grzechu&rdquo; (KK 55)</p>
  <p class="s-margin">To misterium Bożego zmiłowania i zbawienia przypomina i sławi <em>Msza o Najświętszej Maryi Pannie, wybranej Córze Izraela</em>.</p>
  <p class="s-margin">Słusznie więc w pierwszym czytaniu wspomina się obietnicę daną Abrahamowi (&bdquo;Przez ciebie będą otrzymywały błogosławieństwo ludy całej ziemi&rdquo;: 1 Czyt, Rdz 12, 1-7; por. Łk 1, 55), lub obietnicę skierowaną do Dawida przez proroka Natana (&bdquo;Przede Mną dom twój i twoje królestwo będzie trwać na wieki. Twój tron będzie utwierdzony na wieki&rdquo;: 1 Czyt, 2 Sm 7, 1-5. 8b-11. 16; por. Łk 1, 32-33). W Ewangelii ogłasza się genealogię Jezusa Chrystusa (Mt 1, 1-17), z której widać, że nasz Zbawiciel jest synem Dawida i Abrahama (por. Mt 1, 1).</p>
  
  <div class="both-sides-header">
    <div class="left">ANTYFONA NA WEJŚCIE</div>
    <div class="right">Por. So 2, 14; Ag 2, 7</div>
  </div>
  <p class="s-margin">Ciesz się i wesel z całego serca, Córo Jeruzalem; <span class="red">*</span> oto przyjdzie upragniony przez wszystkie narody, <span class="red">*</span> i dom Boży napełni się chwałą.</p>
  
  <div class="both-sides-header">
    <div class="left">KOLEKTA</div>
  </div>
  <p class="s-margin">Boże, Ty wybrałeś na Matkę Zbawiciela Najświętszą Dziewicę, Maryję, która wyróżniła się wśród pokornych i ubogich; <span class="red">&dagger;</span> spraw, abyśmy idąc za Jej przykładem, <span class="red">*</span> oddawali Tobie hołd prawdziwej wiary i pokładali w Tobie całą nadzieję zbawienia. Przez naszego Pana Jezusa Chrystusa, Twoje Syna, <span class="red">&dagger;</span> który z Tobą żyje i króluje w jedności Ducha Świętego, <span class="red">*</span> Bóg, przez wszystkie wieki wieków.</p>
  <div class="both-sides-header s-margin">
    <div class="left">Albo:</div>
  </div>
  <p class="s-margin">Boże, Ty spełniając obietnice dane ojcom wybrałeś Najświętszą Maryję Pannę, <span class="red">&dagger;</span> spraw, abyśmy naśladowali wyniosłą Córę Syjonu, która przez pokorę podobała się Tobie, <span class="red">*</span> a przez posłuszeństwo przyczyniła się do naszego zbawienia. Przez naszego Pana Jezusa Chrystusa, Twoje Syna, <span class="red">&dagger;</span> który z Tobą żyje i króluje w jedności Ducha Świętego, <span class="red">*</span> Bóg, przez wszystkie wieki wieków.</p>  
  
  <div class="both-sides-header">
    <div class="left">MODLITWA NAD DARAMI</div>
  </div>
  <p class="s-margin">Boże, przyjmij te dary i swoją mocą przemień je w sakrament zbawienia; <span class="red">&dagger;</span> w nim składa się Tobie w ofierze prawdziwy Baranek, którego zapowiadały ofiary ojców, <span class="red">*</span> Twój Syn Jezus Chrystus, zrodzony za sprawą Ducha Świętego z nienaruszonej Dziewicy, Który żyje i króluje na wieki wieków.</p>
  
  <div class="both-sides-header">
    <div class="left">PREFACJA</div>
  </div>
  <p class="rubric no-margin"><em>Maryja, córka Adama, potomstwo Abrahama, różdżka Jessego</em></p>
  <p class="s-margin"><span class="red small-caps">k.</span> Pan z wami.<br>
  <span class="red small-caps">w.</span> I z duchem twoim.<br>
  <span class="red small-caps">k.</span> W górę serca.<br>
  <span class="red small-caps">w.</span> Wznosimy je do Pana.<br>
  <span class="red small-caps">k.</span> Dzięki składajmy Panu Bogu naszemu..<br>
  <span class="red small-caps">w.</span> Godne to i sprawiedliwe.<br></p>
  <p class="s-margin">Zaprawdę, godne to i sprawiedliwe, słuszne i zbawienne, <span class="red">*</span> abyśmy zawsze i wszędzie Tobie składali dziękczynienie, <span class="red">*</span> Panie, Ojcze święty, wszechmogący, wieczny Boże.</p>
  <p>Ty uczyniłeś Najświętszą Dziewicę Maryję <span class="red">*</span> szczytem dziejów Izraela i początkiem Kościoła, <span class="red">*</span> aby wszystkie ludy wiedziały, że zbawienie przychodzi od Izraela, <span class="red">*</span> a Twoja nowa rodzina wywodzi się z rodu wybranego. <span class="red">*</span> Maryja jest z pochodzenia córką Adama, <span class="red">*</span> która przez swoją niewinność naprawiła winę matki Ewy; <span class="red">*</span> przez wiarę jest potomstwem Abrahama, <span class="red">*</span> bo gdy uwierzyła, została Matką Jezusa; <span class="red">*</span> przez swój ród jest różdżką z korzenia Jessego, <span class="red">*</span> z której wyrósł kwiat, nasz Pan Jezus Chrystus.</p>
  <p>Przez Niego Twój majestat uwielbiają zastępy Aniołów, <span class="red">*</span> którzy zawsze się radują w Twojej obecności. <span class="red">*</span> Prosimy, aby i nasze głosy przyłączyły się do nich, <span class="red">*</span> razem z nimi wołając:</p>
  <p>Święty, Święty, Święty, Pan Bóg Zastępów. <span class="red">*</span> Pełne są niebiosa i ziemia chwały Twojej. <span class="red">*</span> Hosanna na wysokości. <span class="red">*</span> Błogosławiony, który idzie w imię Pańskie. <span class="red">*</span> Hosanna na wysokości.</p>
  
  <div class="both-sides-header">
    <div class="left">ANTYFONA NA KOMUNIĘ</div>
  </div>
  <p class="s-margin">Raduj się, Maryjo, wesele Patriarchów. <span class="red">*</span> Raduj się, bo Ty przez Anioła otrzymałaś dobrą nowinę dla świata. <span class="red">*</span> Raduj się, bo Ty nam zrodziłaś Chleb życia.</p>  
  
  <div class="both-sides-header">
    <div class="left">MODLITWA PO KOMUNII</div>
  </div>
  <p class="s-margin">Boże, Ty w Chrystusie zrodzonym z Maryi Dziewicy spełniłeś obietnice dane ojcom, <span class="red">&dagger;</span> posileni życiodajnym Sakramentem pokornie Cię prosimy, <span class="red">*</span> abyśmy przy powtórnym przyjściu Chrystusa z radością osiągnęli to, czego jeszcze oczekujemy. Który żyje i króluje na wieki wieków.</p>
</div>