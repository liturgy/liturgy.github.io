<div lang="pl">
<h1>WPROWADZENIE TEOLOGICZNE I PASTORALNE</h1>

<p class="b-margin"><span class="list-num">1.</span> Sobór Watykański II w Konstytucji dogmatycznej &bdquo;Lumen genitum&rdquo;, po wyłożeniu nauki katolickiej o naturze czci oddawanej Najświętszej Maryi, Matce Chrystusowej, &bdquo;napomina wszystkich synów Kościoła, aby szczerze popierali kult Błogosławionej Dziewicy, szczególnie liturgiczny&rdquo;<a id="fn_t-1" href="#/mszal_maryjny/wprowadzenie/fn_1" class="fn">1</a>. Tenże sam Sobór powszechny myśli i czuje, gdy oddaje kult liturgiczny Najświętszej Dziewicy: &bdquo;Obchodząc roczny cykl misteriów Chrystusa, Kościół święty ze szczególną miłością oddaje cześć Najświętszej Matce Bożej Maryi, która nierozerwalnym węzłem związana jest ze zbawczym dziełem swojego Syna. W Niej Kościół podziwia i wysławia wspaniały owoc Odkupienia i jakby przeczystym obrazie z radością ogląda to, czym cały pragnie i spodziewa się być&rdquo;<a id="fn_t-2" href="#/mszal_maryjny/wprowadzenie/fn_2" class="fn">2</a>.</p>
<p class="s-margin"><span class="list-num">2.</span> Stolica Apostolska zachęcona przez święty Sobór Powszechny Watykański II, kierowana wiekowym doświadczeniem i mądrością Kościoła, chętnie dokłada starań, aby szerzyć właściwą część względem Bogarodzicy. Dlatego w liturgii rzymskiej nabożeństwo do Najświętszej Dziewicy Maryi, której wspomnienie zostało organicznie włączone w roczny cykl roku liturgicznego<a id="fn_t-3" href="#/mszal_maryjny/wprowadzenie/fn_3" class="fn">3</a>, wyraża się w wieloraki sposób.</p>
<p class="s-margin"><span class="list-num">3.</span> Liturgia rzymska bowiem, zgodnie z normami Kalendarza ogólnego, dość często w ciągu roku liturgicznego daje wiernym sposobność wspominania o udziale Najświętszej Maryi Panny w misterium zbawienia. Znakomite zaś świadectwa pobożności Maryi znajdują się nie tylko w Mszale Rzymskim i w Liturgii Godzin, lecz i w innych księgach liturgicznych, zawierających specjalne obchody dla uczczenia pamięci pokornej i chwalebnej Matki Chrystusa<a id="fn_t-4" href="#/mszal_maryjny/wprowadzenie/fn_4" class="fn">4</a>.</p>

<h4 class="small-caps">I. Błogosławiona Dziewica Maryja w sprawowaniu misterium Chrystusa</h4>

<p class="s-margin"><span class="list-num">4.</span> Liturgia sprawuje poprzez święte znaki dzieło zbawienia, któego Bóg Ojciec dokonał przez Chrystusa w Duchu Świętym. Zbawienie zaś nieustannie sprawowane przez Boga Ojca.</p>
<p class="s-margin">&mdash; zostało zapowiedziane przez Patriarchów i Proroków: &bdquo;Ekonomia zbawienia w Starym Testamencie na to była przede wszystkim nastawiona, by przygotować, proroczo zapowiedzieć (por. Łk 24, 44; J 5, 39; 1 P 1,10) i rozmaitymi obrazami typicznymi oznaczyć (por. 1 Kor 10, 11) nadejście Chrystusa, Odkupiciela wszystkich, oraz Królestwa mesjańskiego&rdquo;<a id="fn_t-5" href="#/mszal_maryjny/wprowadzenie/fn_5" class="fn">5</a>;</p>
<p class="s-margin">&mdash; w Chrystusie Jezusie zostało w pełni objawione. Jezus, Syn Boży, przybrał w łonie Dziewicy z Nazaretu ludzką naturę i stał się Pośrednikiem nowego i wiecznego Przymierza. W Tajemnicy Paschalnej pojednał ludzi z Ojcem (por. Kol 1, 22; 2 Kor 5, 18-19) i po wylaniu na nich Ducha przybrania (por. Rz 8, 15-17; Ga 4, 5-6) połączył ich z sobą najgłębiej, aby oddawali cześć miłą Ojcu w Duchu i prawdzie (por. J 4, 23);</p>
<p class="s-margin">&mdash; jest przedłużone &bdquo;w czasie Kościoła&rdquo; prze głoszenie Ewangelii i sprawowanie sakramentów (por. Mt 28, 18-20), dzięki czemu ludzie poprzez wieki przyjmują słowa zbawienia i włączają się w Misterium Paschalne;</p>
<p class="s-margin">&mdash; dopełni się całkowicie podczas drugiego przyjścia Chrystusa w chwale (por. Mt 24, 30; Dz 1, 11), gdy Chrystus zwyciężywszy śmierć, wszystko sobie podporządkuje i przekaże Królestwo swemu Ojcu (por. 1 Kor 15, 24-28).</p>

<p class="s-margin"><span class="list-num">5.</span> Kościół w realizowaniu świętych misteriów sprawuje całkowite i pełne dzieło zbawienia; obchodząc rzeczywistości minione, czyni je w pewien sposób obecnymi, a w &bdquo;mistycznym dzisiaj&rdquo;<a id="fn_t-6" href="#/mszal_maryjny/wprowadzenie/fn_6" class="fn">6</a> dokonuje dzieła zbawienia wiernych, którzy pielgrzymując tu na ziemi, szukają Miasta przyszłego (por. Hbr 13, 14).</p>
<p>Najświętsza Maryja na mocy Bożego planu, ze względu na misterium Chrystusa i Kościoła &bdquo;wkroczywszy głęboko w dzieje zbawienia&rdquo;<a id="fn_t-7" href="#/mszal_maryjny/wprowadzenie/fn_7" class="fn">7</a>, na rówżne i przedziwne sposoby czynnie uczestniczyła w tajemnicach życia Chrystusa.</p>

<p class="s-margin"><span class="list-num">6.</span> Msze o Błogosławionej Dziewicy czerpią moc i sens z Jej najgłębszego udziału w historii zbawienia. Kościół bowiem, wspominając udział Matki Pana w dziele odkupienia lub rozważając Jej przywileje, przede wszystkim obchodzi wydarzenia zbawienia, w których Najświętsza Panna, dzięki zamysłom Boga, uczestniczyła ze względu na misterium Chrystusa.</p>

<p class="b-margin" style="text-align: right; font-weight: bold;">W Mszach o Najświętszej Maryi Pannie<br>czci się działanie Boże dla zbawienia ludzi</p>

<p class="s-margin"><span class="list-num">7.</span> Wśród tych wydarzeń zbawczych Kościół na początku roku liturgicznego czci dzieło Boże przygotowane w Matce Odkupiciela. W Niej, &bdquo;po długim oczekiwaniu na spełnienie obietnicy, przychodzi pełnia czasu i nastaje nowa ekonomia zbawienia&rdquo;<a id="fn_t-8" href="#/mszal_maryjny/wprowadzenie/fn_8" class="fn">8</a>. Bóg bowiem przyszedł niespodzianie przez swą łaskę dla Maryi i zachował Ją od wszelkiej zmazy grzechu pierworodnego już od pierwszej chwili Jej Poczęcia. Duch Święty napełnił Ją darami i potem nieustannie osłaniał miłością, czyniąc Jej &bdquo;wielkie rzeczy&rdquo; (por. Łk 1, 49) dla zbawienia ludzi.</p>

<p class="s-margin"><span class="list-num">8.</span>Kościół obchodzi w liturgii również interwencję Boga we wcieleniu Słowa, w narodzeniu Chrystusa, w Jego ukazaniu się pasterzom, będącym pierwocinami Kościoła z narodu żydowskiego (por. Łk 2, 15-16), oraz Mędrcom, będącym pierwocinami Kościoła z narodów pogańskich (por. Mt 2, 1-12); podobnie też i w innych momentach dzieciństwa Zbawiciela. Z tymi wydarzeniami zbawczymi Maryja jest najgłębiej złączona. Dlatego liczbe formularze mszalne, z których wiele odznacza się charakterem starożytnym i wartością liturgiczną, czcąc misteria Chrystusowego dzieciństwa, przypominają i naświetlają również udział Jego Matki.</p>
<p class="s-margin"><span class="list-num">9.</span>Kościół obchodząc w liturgicznym obrzędzie życie publiczne Zbawiciela, w którym Bóg Ojciec cudownie działał, wspomina też ze czcią Najświętszą Pannę, &bdquo;która uczestniczyła w tajemnicach Chrystusa&rdquo;<a id="fn_t-9" href="#/mszal_maryjny/wprowadzenie/fn_9" class="fn">9</a>. Albowiem &bdquo;w życiu publicznym Jezusa Matka Jego pojawia się w sposób znamienny, i to na początku, gdy na godach weselnych w Kanie Galilejskiej, troską przejęta, spowodowała swym wstawiennictwem początek znaków Jezusa Mesjasza (por. J 2, 1-11). W ciągu Jego nauczania przyjęła słowa, w których Syn, stawiając Królestwo ponad względami i więzami ciała i krwi, nazwał błogosławionymi słuchających i zachowjujących słowo Boże (por. Mk 3, 35 i par.; Łk 11, 27-28), jak to Ona wiernie czyniła (por. Łk 2, 19 i 57)&rdquo;<a id="fn_t-10" href="#/mszal_maryjny/wprowadzenie/fn_10" class="fn">10</a>.</p>


</div>